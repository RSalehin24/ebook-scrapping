<html><head><meta charset='UTF-8'><title>রূপসী বাংলা</title></head><body><h1>রূপসী বাংলা</h1><h2>জীবনানন্দ দাশ</h2><h4>কাব্যগ্রন্থ / কবিতা</h4><img src='book_cover.webp' alt='Book Cover' style='max-width:300px;'><br><br><div id='main_content'><div aria-labelledby="ld-content-tab-201773" class="ld-tab-content ld-visible entry-content" id="ld-tab-content-201773" role="tabpanel" tabindex="0">
<p><strong>রূপসী বাংলা – জীবনানন্দ দাশ</strong></p>
<p><strong>উৎসর্গ</strong></p>
<p>—আবহমান বাংলা, বাঙালী</p>
<p><strong>ভূমিকা</strong></p>
<p>এই কাব্যগ্রন্থে যে কবিতাগুলি সংকলতি হল, তার সবগুলিই কবির জীবিতকালে অপ্রকাশিত ছিল; তাঁর মৃত্যুর পরে কোনো— কোনো কবিতা বিভিন্ন পত্র—পত্রিকায় প্রকাশিত হয়েছে।</p>
<p>কবিতাগুলি প্রথম বারে যেমন লেখা হয়েছিল, ঠিক তেমনই পাণ্ডুলিপিবদ্ধ অবস্থায় রক্ষিত ছিল; সম্পূর্ণ অপরিমার্জিত। পঁচিশ বছর আগে খুব পাশাপাশি সময়ের মধ্যে একটি বিশেষ ভাবাবেগে আক্রান্ত হয়ে কবিতাগুলি রচিত হয়েছিল। এ—সব কবিতা ‘ধূসর পাণ্ডুলিপি’—পর্যায়ের শেষের দিকের ফসল।</p>
<p>কবির কাছে ‘এরা প্রত্যেকে আলাদা—আলাদা স্বতন্ত্র সত্তার মতো নয় কেউ, অপরপক্ষে সার্বিক বোধে একশরীরী; গ্রামবাংলার আলুলায়িত প্রতিবেশপ্রসৃতির মতো ব্যষ্টিগত হয়েও পরিপূরকের মতো পরস্পরনির্ভর…’।</p>
<p>অশোকানন্দ দাশ<br/>৩১ জুলাই ১৯৫৭</p>
 </div></div><hr><h2>সূচিপত্র</h2><ul><li><a href='#lesson_1' style='text-decoration:none'>অনন্ত জীবন যদি পাই আমি</a></li><li><a href='#lesson_2' style='text-decoration:none'>অশ্বত্থ বটের পথে</a></li><li><a href='#lesson_3' style='text-decoration:none'>অশ্বত্থে সন্ধ্যার হাওয় যখন লেগেছে</a></li><li><a href='#lesson_4' style='text-decoration:none'>আকাশে চাঁদের আলো</a></li><li><a href='#lesson_5' style='text-decoration:none'>আকাশে সাতটি তারা যখন উঠেছে ফুটে</a></li><li><a href='#lesson_6' style='text-decoration:none'>আজ তারা কই সব</a></li><li><a href='#lesson_7' style='text-decoration:none'>আবার আসিব ফিরে</a></li><li><a href='#lesson_8' style='text-decoration:none'>আমাদের রূঢ় কথা শুনে</a></li><li><a href='#lesson_9' style='text-decoration:none'>এ-সব কবিতা আমি যখন লিখেছি</a></li><li><a href='#lesson_10' style='text-decoration:none'>এই জল ভালো লাগে</a></li><li><a href='#lesson_11' style='text-decoration:none'>এই ডাঙা ছেড়ে হায়</a></li><li><a href='#lesson_12' style='text-decoration:none'>এই পৃথিবীতে আমি অবসর নিয়ে শুধু আসিয়াছি</a></li><li><a href='#lesson_13' style='text-decoration:none'>এই পৃথিবীতে এক স্থান আছে</a></li><li><a href='#lesson_14' style='text-decoration:none'>এই সব ভালো লাগে</a></li><li><a href='#lesson_15' style='text-decoration:none'>একদিন এই দেহ ঘাস</a></li><li><a href='#lesson_16' style='text-decoration:none'>একদিন কুয়াশার এই মাঠে</a></li><li><a href='#lesson_17' style='text-decoration:none'>একদিন জলসিড়ি নদীটির পারে</a></li><li><a href='#lesson_18' style='text-decoration:none'>একদিন পৃথিবীর পথে</a></li><li><a href='#lesson_19' style='text-decoration:none'>একদিন যদি আমি</a></li><li><a href='#lesson_20' style='text-decoration:none'>ঘাসের বুকের থেকে</a></li><li><a href='#lesson_21' style='text-decoration:none'>ঘাসের ভিতরে সেই চড়ায়ের শাদা ডিম</a></li><li><a href='#lesson_22' style='text-decoration:none'>ঘুমায়ে পড়িব আমি একদিন</a></li><li><a href='#lesson_23' style='text-decoration:none'>ঘুমায়ে পড়িব আমি একদিন তোমাদের নক্ষত্রের রাতে</a></li><li><a href='#lesson_24' style='text-decoration:none'>চলে যাব শুকনো পাতা-ছাওয়া ঘাসে</a></li><li><a href='#lesson_25' style='text-decoration:none'>চারিদিকে শান্ত বাতি</a></li><li><a href='#lesson_26' style='text-decoration:none'>চিরদিন শহরেই থাকি</a></li><li><a href='#lesson_27' style='text-decoration:none'>জীবন অথবা মৃত্যু চোখে রবে</a></li><li><a href='#lesson_28' style='text-decoration:none'>তবু তাহা ভুল জানি</a></li><li><a href='#lesson_29' style='text-decoration:none'>তুমি কেন বহু দূরে</a></li><li><a href='#lesson_30' style='text-decoration:none'>তোমরা যেখানে সাধ চলে যাও</a></li><li><a href='#lesson_31' style='text-decoration:none'>তোমরা স্বপ্নের হাতে ধরা দাও</a></li><li><a href='#lesson_32' style='text-decoration:none'>তোমার বুকের থেকে একদিন চলে যাবে</a></li><li><a href='#lesson_33' style='text-decoration:none'>দূর পৃথিবীর গন্ধে ভরে ওঠে</a></li><li><a href='#lesson_34' style='text-decoration:none'>পাড়াগাঁর দু পহর ভালোবাসি</a></li><li><a href='#lesson_35' style='text-decoration:none'>পৃথিবী রয়েছে ব্যস্ত</a></li><li><a href='#lesson_36' style='text-decoration:none'>পৃথিবীর পথে আমি বহুদিন বাস করে</a></li><li><a href='#lesson_37' style='text-decoration:none'>বাংলার মুখ আমি দেখিয়াছি</a></li><li><a href='#lesson_38' style='text-decoration:none'>বাতাসে ধানের শব্দ শুনিয়াছি</a></li><li><a href='#lesson_39' style='text-decoration:none'>ভিজে হয়ে আসে মেঘে এ দুপুর</a></li><li><a href='#lesson_40' style='text-decoration:none'>এখানে আকাশ নীল</a></li><li><a href='#lesson_41' style='text-decoration:none'>এখানে ঘুঘুর ডাকে অপরাহ্নে</a></li><li><a href='#lesson_42' style='text-decoration:none'>এখানে প্রাণের স্রোত আসে যায়</a></li><li><a href='#lesson_43' style='text-decoration:none'>কখন সোনার রোদ নিভে গেছে</a></li><li><a href='#lesson_44' style='text-decoration:none'>কত দিন ঘাসে আর মাঠে</a></li><li><a href='#lesson_45' style='text-decoration:none'>কত ভোরে-দু’-পহরে</a></li><li><a href='#lesson_46' style='text-decoration:none'>কতদিন তুমি আর আমি এসে এইখানে বসিয়াছি</a></li><li><a href='#lesson_47' style='text-decoration:none'>কতদিন সন্ধ্যার অন্ধকারে</a></li><li><a href='#lesson_48' style='text-decoration:none'>কেমন বৃষ্টি ঝরে</a></li><li><a href='#lesson_49' style='text-decoration:none'>কোথাও চলিয়া যাবো একদিন</a></li><li><a href='#lesson_50' style='text-decoration:none'>কোথাও দেখিনি আহা এমন বিজন ঘাস</a></li><li><a href='#lesson_51' style='text-decoration:none'>অনন্ত জীবন যদি পাই আমি</a></li><li><a href='#lesson_52' style='text-decoration:none'>অশ্বত্থ বটের পথে</a></li><li><a href='#lesson_53' style='text-decoration:none'>অশ্বত্থে সন্ধ্যার হাওয় যখন লেগেছে</a></li><li><a href='#lesson_54' style='text-decoration:none'>আকাশে চাঁদের আলো</a></li><li><a href='#lesson_55' style='text-decoration:none'>আকাশে সাতটি তারা যখন উঠেছে ফুটে</a></li><li><a href='#lesson_56' style='text-decoration:none'>আজ তারা কই সব</a></li><li><a href='#lesson_57' style='text-decoration:none'>আবার আসিব ফিরে</a></li><li><a href='#lesson_58' style='text-decoration:none'>আমাদের রূঢ় কথা শুনে</a></li><li><a href='#lesson_59' style='text-decoration:none'>এ-সব কবিতা আমি যখন লিখেছি</a></li><li><a href='#lesson_60' style='text-decoration:none'>এই জল ভালো লাগে</a></li><li><a href='#lesson_61' style='text-decoration:none'>এই ডাঙা ছেড়ে হায়</a></li><li><a href='#lesson_62' style='text-decoration:none'>এই পৃথিবীতে আমি অবসর নিয়ে শুধু আসিয়াছি</a></li><li><a href='#lesson_63' style='text-decoration:none'>এই পৃথিবীতে এক স্থান আছে</a></li><li><a href='#lesson_64' style='text-decoration:none'>এই সব ভালো লাগে</a></li><li><a href='#lesson_65' style='text-decoration:none'>একদিন এই দেহ ঘাস</a></li><li><a href='#lesson_66' style='text-decoration:none'>একদিন কুয়াশার এই মাঠে</a></li><li><a href='#lesson_67' style='text-decoration:none'>একদিন জলসিড়ি নদীটির পারে</a></li><li><a href='#lesson_68' style='text-decoration:none'>একদিন পৃথিবীর পথে</a></li><li><a href='#lesson_69' style='text-decoration:none'>একদিন যদি আমি</a></li><li><a href='#lesson_70' style='text-decoration:none'>ঘাসের বুকের থেকে</a></li><li><a href='#lesson_71' style='text-decoration:none'>ঘাসের ভিতরে সেই চড়ায়ের শাদা ডিম</a></li><li><a href='#lesson_72' style='text-decoration:none'>ঘুমায়ে পড়িব আমি একদিন</a></li><li><a href='#lesson_73' style='text-decoration:none'>ঘুমায়ে পড়িব আমি একদিন তোমাদের নক্ষত্রের রাতে</a></li><li><a href='#lesson_74' style='text-decoration:none'>চলে যাব শুকনো পাতা-ছাওয়া ঘাসে</a></li><li><a href='#lesson_75' style='text-decoration:none'>চারিদিকে শান্ত বাতি</a></li><li><a href='#lesson_76' style='text-decoration:none'>চিরদিন শহরেই থাকি</a></li><li><a href='#lesson_77' style='text-decoration:none'>জীবন অথবা মৃত্যু চোখে রবে</a></li><li><a href='#lesson_78' style='text-decoration:none'>তবু তাহা ভুল জানি</a></li><li><a href='#lesson_79' style='text-decoration:none'>তুমি কেন বহু দূরে</a></li><li><a href='#lesson_80' style='text-decoration:none'>তোমরা যেখানে সাধ চলে যাও</a></li><li><a href='#lesson_81' style='text-decoration:none'>তোমরা স্বপ্নের হাতে ধরা দাও</a></li><li><a href='#lesson_82' style='text-decoration:none'>তোমার বুকের থেকে একদিন চলে যাবে</a></li><li><a href='#lesson_83' style='text-decoration:none'>দূর পৃথিবীর গন্ধে ভরে ওঠে</a></li><li><a href='#lesson_84' style='text-decoration:none'>পাড়াগাঁর দু পহর ভালোবাসি</a></li><li><a href='#lesson_85' style='text-decoration:none'>পৃথিবী রয়েছে ব্যস্ত</a></li><li><a href='#lesson_86' style='text-decoration:none'>পৃথিবীর পথে আমি বহুদিন বাস করে</a></li><li><a href='#lesson_87' style='text-decoration:none'>বাংলার মুখ আমি দেখিয়াছি</a></li><li><a href='#lesson_88' style='text-decoration:none'>বাতাসে ধানের শব্দ শুনিয়াছি</a></li><li><a href='#lesson_89' style='text-decoration:none'>ভিজে হয়ে আসে মেঘে এ দুপুর</a></li><li><a href='#lesson_90' style='text-decoration:none'>এখানে আকাশ নীল</a></li><li><a href='#lesson_91' style='text-decoration:none'>এখানে ঘুঘুর ডাকে অপরাহ্নে</a></li><li><a href='#lesson_92' style='text-decoration:none'>এখানে প্রাণের স্রোত আসে যায়</a></li><li><a href='#lesson_93' style='text-decoration:none'>কখন সোনার রোদ নিভে গেছে</a></li><li><a href='#lesson_94' style='text-decoration:none'>কত দিন ঘাসে আর মাঠে</a></li><li><a href='#lesson_95' style='text-decoration:none'>কত ভোরে-দু’-পহরে</a></li><li><a href='#lesson_96' style='text-decoration:none'>কতদিন তুমি আর আমি এসে এইখানে বসিয়াছি</a></li><li><a href='#lesson_97' style='text-decoration:none'>কতদিন সন্ধ্যার অন্ধকারে</a></li><li><a href='#lesson_98' style='text-decoration:none'>কেমন বৃষ্টি ঝরে</a></li><li><a href='#lesson_99' style='text-decoration:none'>কোথাও চলিয়া যাবো একদিন</a></li><li><a href='#lesson_100' style='text-decoration:none'>কোথাও দেখিনি আহা এমন বিজন ঘাস</a></li></ul><hr><h2 id='lesson_1'>অনন্ত জীবন যদি পাই আমি</h2><div aria-labelledby="ld-content-tab-411" class="ld-tab-content ld-visible entry-content" id="ld-tab-content-411" role="tabpanel" tabindex="0">
<p>অনন্ত জীবন যদি পাই আমি—তাহ’লে অনন্তকাল একা<br/>পৃথিবীর পথে আমি ফিরি যদি দেখিব সবুজ ঘাস<br/>ফুটে উঠে—দেখিব হলুদ ঘাস ঝরে যায়—দেখিব আকাশ<br/>শাদা হয়ে উঠে ভোরে—ছেঁড়া মুনিয়ার মত রাঙা রক্ত—রেখা<br/>লেগে থাকে বুকে তার সন্ধ্যায়—বারবার নক্ষত্রের দেখা<br/>পাব আমি; দেখিব অচেনা নারী আলগা খোঁপার ফাঁস<br/>খুলে ফেলে চলে যায়—মুখে তার নাই আহা গোধূলির নরম আভাস।</p>
<p>অনন্ত জীবন যদি পাই আমি—তাহ’লে অসীমকাল একা<br/>পৃথিবীর পথে যদি ফিরি আমি—ট্রাম বাস ধুলো<br/>দেখিব অনেক আমি—দেখিব অনেকগুলো<br/>বস্তি, হাট—এঁদো গলি, ভাঙ্গা কলকী হাড়ী<br/>মারামারি, গালাগালি, ট্যারা চোখ, পচা চিংড়ি—কত কি দেখিব নাহি লেখা<br/>তবুও তোমার সাথে অনন্তকালেও আর হবে নাকো’ দেখা।</p>
<p>————-<br/>[সংযোজন<br/>‘রূপসী বাংলা’র পাণ্ডুলিপি খাতার অন্যান্য কবিতা<br/>১৯৮৪]</p>
 </div><br><h2 id='lesson_2'>অশ্বত্থ বটের পথে</h2><div aria-labelledby="ld-content-tab-16568" class="ld-tab-content ld-visible entry-content" id="ld-tab-content-16568" role="tabpanel" tabindex="0">
<p>				অশ্বত্থ বটের পথে অনেক হয়েছি আমি তোমাদের সাথী;<br/>
ছড়ায়েছি খই ধান বহুদিন উঠানের শালিখের তরে;<br/>
সন্ধ্যায় পুকুর থেকে হাঁসটিরে নিয়ে আমি তোমাদের ঘরে<br/>
গিয়েছি অনেক দিন, — দেখিয়াছি ধূপ জ্বালো, ধরো সন্ধ্যাবাতি<br/>
থোড়ের মতন শাদা ভিজে হাতে, — এখুনি আসিবে কিনা রাতি<br/>
বিনুনি বেঁধেছ তাই — কাঁচপোকাটিপ তুমি কপারে পরে<br/>
পড়িয়াছ… তারপর ঘুমায়েছ: কল্কাপাড় আঁচলটি ঝরে<br/>
পানের বাটার পরে; নোনার মতন নম্র শরীরটি পাতি</p>
<p>নির্জন পালঙ্কে তুমি ঘুমায়েছ, — বউকথাকওটির ছানা<br/>
নীল জামরুল নীড়ে — জ্যোৎস্নায় — ঘুমায়ে রয়েছে যেন, হায়,<br/>
আর রাত্রি মাতা পাখিটির মতো ছড়ায়ে রয়েছে তার ডানা।<br/>
আজ আমি ক্লান্ত চোখে ব্যবহৃত জীবনের ধুলোয় কাঁটায়<br/>
চলে গেছে বহু দূরে; — দেখোনিকে, বোঝানিকো, করনিকো মানা<br/>
রূপসী শঙ্খের কৌটা তুমি যে গো প্রাণহীন — পানের বাটায়।</p>
<p>(১৩২৬ এর কতগুলো দিনের স্মরণে)				</p>
 </div><br><h2 id='lesson_3'>অশ্বত্থে সন্ধ্যার হাওয় যখন লেগেছে</h2><div aria-labelledby="ld-content-tab-16551" class="ld-tab-content ld-visible entry-content" id="ld-tab-content-16551" role="tabpanel" tabindex="0">
<p>				অশ্বত্থে সন্ধ্যার হাওয় যখন লেগেছে নীল বাংলার বনে<br/>
মাঠে মাঠে ফিরি একা: মনে হয় বাংলার জীবনে সঙ্কট<br/>
শেষ হয়ে গেছে আজ; — চেয়ে দেখ কতো শত শতাব্দীর বট<br/>
হাজার সবুজ পাতা লাল ফল বুকে লয়ে শাখার ব্যজনে<br/>
আকাঙ্খার গান গায় — অশ্বত্থেরও কি যেন কামনা জাগে মনে :<br/>
সতীর শীতল শব বহু দিন কোলে লয়ে যেন অকপট<br/>
উমার প্রেমের গল্প পেয়েছে সে, চন্দ্রশেখরের মতো তার জট<br/>
উজ্জ্বল হতেছে তাই সপ্তমীর চাঁদের আজ পুনরাগমনে;</p>
<p>মধুকূপী ঘাস-ছাওয়া ধলেশ্বরীটির পাড়ে গৌরী বাংলার<br/>
এবার বল্লাল সেন আসিবে না জানি আমি — রায়গুণাকর<br/>
আসিবে না — দেশবন্ধু আসিয়াছে খরধার পদ্মায় এবার,<br/>
কালীগহে ক্লান্ত গাংশালিখের ভিড়ে যেন আসিয়াছে ঝড়,<br/>
আসিয়াছে চন্ডীদাস — রামপ্রসাদের শ্যামা সাথে সাথে তার;<br/>
শঙ্খমালা, চন্দ্রমালা : মৃত শত কিশোরীর কঙ্কণের স্বর।				</p>
 </div><br><h2 id='lesson_4'>আকাশে চাঁদের আলো</h2><div aria-labelledby="ld-content-tab-16589" class="ld-tab-content ld-visible entry-content" id="ld-tab-content-16589" role="tabpanel" tabindex="0">
<p>				১<br/>
আকাশে চাঁদের আলো—উঠোনে চাঁদের আলো—নীলাভ চাঁদের আলো—এমন চাঁদের আলো আজ<br/>
বাতাসে ঘুঘুর ডাক—অশত্থে ঘুঘুর ডাক—হৃদয়ে ঘুঘু যে ডাকে—নরম ঘুঘুর ডাক আজ<br/>
তুমি যে রয়েছ কাছে—ঘাসে যে তোমার ছায়া—তোমার হাতের ছায়া—তোমার শাড়ির ছায়া ঘাসে<br/>
আকাশে চাঁদের আলো—উঠোনে চাঁদের আলো—নীলাভ চাঁদের আলো—এমন চাঁদের আলো আজ</p>
<p>২<br/>
কেউ যে কোথাও নেই—সকলে গিয়েছে মরে—সকলে গিয়েছে চলে—উঠান রয়েছে শুধু একা<br/>
শিশুরা কাঁদে না কেউ—রুগিরা হাঁপায় না তো—বুড়োরা কয় না কথা : থুবড়ো ব্যথার কথা যত<br/>
এখানে সকাল নাই—এখানে দুপুর নাই—এখানে জনতা নাই—এখানে সমাজ নাই—নাইকো মূর্খ ধাঁধা কিছু<br/>
আকাশে চাঁদের আলো—উঠোনে চাঁদের আলো—নীলাভ চাঁদের আলো—এমন চাঁদের আলো আজ</p>
<p>৩<br/>
আর তো ক্লান্তি নাই—নাইকো চেষতা আজ—নাইকো রক্ত ব্যথা—বিমূঢ় ভিড়ের থেকে নিয়েছি জীবন ভরে ছুটি<br/>
হেঁটেছি অনেক পথ—আমার ফুরালো পথ—এখানে সকল পথ তোমার পায়ের পথে গিয়েছে নীলাভ ঘাসে মুছে<br/>
তুমি যে রয়েছ কাছে—ঘাসে যে তোমার ছায়া—তোমার হাতের ছায়া—তোমার শাড়ির ছায়া ঘাসে<br/>
আকাশে চাঁদের আলো—উঠোনে চাঁদের আলো—নীলাভ চাঁদের আলো—এমন চাঁদের আলো আজ</p>
<p>——————————-<br/>
[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]				</p>
 </div><br><h2 id='lesson_5'>আকাশে সাতটি তারা যখন উঠেছে ফুটে</h2><div aria-labelledby="ld-content-tab-16535" class="ld-tab-content ld-visible entry-content" id="ld-tab-content-16535" role="tabpanel" tabindex="0">
<p>				আকাশে সাতটি তারা যখন উঠেছে ফুটে আমি এই ঘাসে<br/>
বসে থাকি; কামরাঙা লাল মেঘ যেন মৃত মনিয়ার মতো<br/>
গঙ্গাসাগরের ঢেউয়ে ডুবে গেছে-আসিয়াছে শান- অনুগত<br/>
বাংলার নীল সন্ধ্যা-কেশবতী কন্যা যেন এসেছে আকাশে;<br/>
আমার চোখের পরে আমার মুখের পরে চুল তার ভাসে;<br/>
পৃথিবীর কোনো পথ এ কন্যারে দেখেনিকো দেখি নাই অত<br/>
অজস্র চুলের চুমা হিজলে কাঁঠালে জামে ঝরে অবিরত,<br/>
জানি নাই এত স্নিগ্ধ গন্ধ ঝরে রূপসীর চুলের বিন্যাসে</p>
<p>পৃথিবীর কোনো পথে; নরম ধানের গন্ধ-কলমীর ঘ্রাণ,<br/>
হাঁসের পালক, শর, পুকুরের জল, চাঁদা সরপুটিদের<br/>
মৃদু ঘ্রাণ, কিশোরীর চাল ধোয়া ভিজে হাত-শীত হাতখান,<br/>
কিশোরের পায়ে- দলা মুথাঘাস,-লাল লাল বটের ফলের<br/>
ব্যথিত গন্ধের ক্লান- নীরবতা-এরি মাঝে বাংলার প্রাণ;<br/>
আকাশে সাতটি তারা যখন উঠেছে ফুটে আমি পাই টের।				</p>
 </div><br><h2 id='lesson_6'>আজ তারা কই সব</h2><div aria-labelledby="ld-content-tab-16579" class="ld-tab-content ld-visible entry-content" id="ld-tab-content-16579" role="tabpanel" tabindex="0">
<p>				আজ তারা কই সব? ওখানে হিজল গাছ ছিল এক — পুকুরের জলে<br/>
বহুদিন মুখ দেখে গেছে তার; তারপর কি যে তার মনে হল কবে<br/>
কখন সে ঝরে গেল, কখন ফুরাল, আহা, — চলে গেল কবে যে নীরবে,<br/>
তাও আর জানি নাকো; ঠোট ভাঙা দাঁড়কাক ঐ বেলগাছটির তলে<br/>
রোজ ভোরে দেখা দিত — অন্য সব কাক আর শালিখের হৃষ্ট কোলাহলে<br/>
তারে আর দেখি নাকো — কতদিন দেখি নাই; সে আমার ছেলেবেলা হবে,<br/>
জানালার কাছে এক বোলতার চাক ছিল — হৃদয়ের গভীর উৎসবে<br/>
খেলা করে গেছে তারা কত দিন — ফড়িঙ কীটের দিন যত দিন চলে</p>
<p>তাহারা নিকটে ছিলো — রোদের আনন্দে মেতে — অন্ধকারে শান্ত ঘুম খুঁজে<br/>
বহুদিন কাছে ছিলো; — অনেক কুকুর আজ পথে ঘাটে নড়াচড়া করে<br/>
তবুও আঁধারে ঢের মৃত কুকুরের মুখ — মৃত বিড়ালের ছায়া ভাসে;<br/>
কোথায় গিয়েছে তারা? ওই দূর আকাশেল নীল লাল তারার ভিতরে<br/>
অথবা মাটির বুকে মাটি হয়ে আছে শুধু — ঘাস হয়ে আছে শুধু ঘাসে?<br/>
শুধালাম — উত্তর দিল না কেউ উদাসীন অসীম আকাশে।				</p>
 </div><br><h2 id='lesson_7'>আবার আসিব ফিরে</h2><div aria-labelledby="ld-content-tab-16544" class="ld-tab-content ld-visible entry-content" id="ld-tab-content-16544" role="tabpanel" tabindex="0">
<p>				আবার আসিব ফিরে ধানসিড়ির তীরে — এই বাংলায়<br/>
হয়তো মানুষ নয় — হয়তো বা শঙ্খচিল শালিখের বেশে;<br/>
হয়তো ভোরের কাক হয়ে এই কার্তিকের নবান্নের দেশে<br/>
কুয়াশার বুকে ভেসে একদিন আসিব এ কাঠাঁলছায়ায়;<br/>
হয়তো বা হাঁস হব — কিশোরীর — ঘুঙুর রহিবে লাল পায়,<br/>
সারা দিন কেটে যাবে কলমীর গন্ধ ভরা জলে ভেসে-ভেসে;<br/>
আবার আসিব আমি বাংলার নদী মাঠ ক্ষেত ভালোবেসে<br/>
জলাঙ্গীর ঢেউয়ে ভেজা বাংলার এ সবুজ করুণ ডাঙায়;</p>
<p>হয়তো দেখিবে চেয়ে সুদর্শন উড়িতেছে সন্ধ্যার বাতাসে;<br/>
হয়তো শুনিবে এক লক্ষ্মীপেচাঁ ডাকিতেছে শিমুলের ডালে;<br/>
হয়তো খইয়ের ধান ছড়াতেছে শিশু এক উঠানের ঘাসে;<br/>
রূপসা ঘোলা জলে হয়তো কিশোর এক শাদা ছেঁড়া পালে<br/>
ডিঙা রায় — রাঙা মেঘ সাঁতরায়ে অন্ধকারে আসিতেছে নীড়ে<br/>
দেখিবে ধবল বক: আমারেই পাবে তুমি ইহাদের ভিড়ে —				</p>
 </div><br><h2 id='lesson_8'>আমাদের রূঢ় কথা শুনে</h2><div aria-labelledby="ld-content-tab-16575" class="ld-tab-content ld-visible entry-content" id="ld-tab-content-16575" role="tabpanel" tabindex="0">
<p>				আমাদের রূঢ় কথা শুনে তুমি সরে যাও আরো দূরে বুঝি নীলাকাশ;<br/>
তোমার অনন্ত নীল সোনালি ভোমরা নিয়ে কোনো দূর শান্তির ভিতরে<br/>
ডুবে যাবে? কত কাল কেটে গেল, তবু তার কুয়াশার পর্দা না সরে<br/>
পিরামিড্‌ বেবিলন শেষ হল — ঝরে গেল কতবার প্রান্তরের ঘাস;<br/>
তবুও লুকায়ে আছে যেই রূপ নক্ষত্রে তা কোনোদিন হল না প্রকাশ:<br/>
যেই স্বপ্ন যেই সত্য নিয়ে আজ আমরা চলিয়া যাই ঘরে,<br/>
কোনো এক অন্ধকারে হয়তো তা আকাশের যাযাবর মরালের স্বরে<br/>
নতুন স্পন্দন পায় নতুন আগ্রহে গন্ধে ভরে ওঠে পৃথিবীর শ্বাস;</p>
<p>তখন আমরা ওই নক্ষত্রের দিকে চাই — মনে হয় সব অস্পষ্টতা<br/>
ধীরে ধীরে ঝরিতেছে, — যেই রূপ কোনোদিন দেখি নাই পৃথিবীর পথে,<br/>
যেই শানি — মৃত জননীর মতো চেয়ে থাকে — কয় নাকো কথা,<br/>
যেই স্বপ্ন বার বার নষ্ট হয় আমাদের এই সত্য রক্তের জগতে,<br/>
আজ যাহা ক্লান্ত ক্ষীণ আজ যাহা নগ্ন চূর্ণ — অন্ধ মৃত হিম,<br/>
একদিন নক্ষত্রের দেশে তারা হয়ে রবে গোলাপের মতন রক্তিম।				</p>
 </div><br><h2 id='lesson_9'>এ-সব কবিতা আমি যখন লিখেছি</h2><div aria-labelledby="ld-content-tab-16563" class="ld-tab-content ld-visible entry-content" id="ld-tab-content-16563" role="tabpanel" tabindex="0">
<p>				এ-সব কবিতা আমি যখন লিখেছি বসে নিজ মনে একা;<br/>
চালতার পাতা থেকে টুপ — টুপ জ্যোৎস্নায় ঝরছে শিশির;<br/>
কুয়াশায় সি’র হয়ে ছিল স্নান ধানসিড়ি নদীটির তীরে;<br/>
বাদুড় আধাঁর ডানা মেলে হিম জ্যোৎস্নায় কাটিয়াছে রেখা<br/>
আকাঙ্খার; নিভু দীপ আগলায়ে মনোরমা দিয়ে গেছে দেখা<br/>
সঙ্গে তার কবেকার মৌমাছির…. কিশোরীর ভিড়<br/>
আমের বউল দিল শীতরাতে; — আনিল আতার হিম ক্ষীর;<br/>
মলিন আলোয় আমি তাহাদের দেখিলাম, — এ কবিতা লেখা</p>
<p>তাহাদের ম্লান মনে কবে, তাহাদের কড়ির মতন<br/>
ধূসর হাতের রূপ মনে করে; তাহাদের হৃদয়ের তরে।<br/>
সে কত শতাব্দী আগে তাহাদের করুণ শঙ্খের মতো স্তন<br/>
তাহাদের হলুদ শাড়ি — ক্ষীর দেহ — তাহাদের অপরূপ মন<br/>
চলে গেছে পৃথিবীর সব চেয়ে শান্ত হিম সান্ত্বনার ঘরে :<br/>
আমার বিষন্ন স্বপ্নে থেকে থেকে তাহাদের ঘুম ভেঙে পড়ে।				</p>
 </div><br><h2 id='lesson_10'>এই জল ভালো লাগে</h2><div aria-labelledby="ld-content-tab-16570" class="ld-tab-content ld-visible entry-content" id="ld-tab-content-16570" role="tabpanel" tabindex="0">
<p>				এই জল ভালো লাগে; বৃষ্টির রূপালি জল কত দিন এসে<br/>
ধুয়েছে আমার দেহ — বুলায়ে দিয়েছে চুল — চোখের উপরে<br/>
তার শান — স্নিগ্ধ হাত রেখে কত খেলিয়াছে, — আবেগের ভরে<br/>
ঠোঁটে এসে চুমা দিয়ে চলে গেছে কুমারীর মতো ভালোবেসে;<br/>
এই জল ভালো লাগে; — নীলপাতা মৃদু ঘাস রৌদ্রের দেশে<br/>
ফিঙ্গা যেমন তার দিনগুলো ভালোবাসে — বনের ভিতর<br/>
বার বার উড়ে যায়, — তেমনি গোপন প্রেমে এই জল ঝরে<br/>
আমার দেহের পরে আমার চোখের পরে ধানের আবেশে</p>
<p>ঝরে পড়ে; — যখন অঘ্রাণ রাতে ভরা ক্ষেত হয়েছে হলুদ,<br/>
যখন জামের ডালে পেঁচার নরম হিম গান শোনা যায়,<br/>
বনের কিনা েঝরে যেই ধান বুকে করে শান — শালিখুদ,<br/>
তেমনি ঝরিছে জল আমার ঠোঁটের পরে চোখের পাতায় —<br/>
আমার চুলের পরে, — অপরাহ্নে রাঙা রোদে সবুজ আতায়<br/>
রেখেছে নরম হাত যেন তার — ঢালিছে বুকের থেকে দুধ।				</p>
 </div><br><h2 id='lesson_11'>এই ডাঙা ছেড়ে হায়</h2><div aria-labelledby="ld-content-tab-407" class="ld-tab-content ld-visible entry-content" id="ld-tab-content-407" role="tabpanel" tabindex="0">
<p>				এই ডাঙা ছেড়ে হায় রূপ কে খুঁজিতে যায় পৃথিবীর পথে।<br/>
বটের শুকনো পাতা যেন এক যুগান্তের গল্প ডেকে আনে:<br/>
ছড়ায়ে রয়েছে তারা প্রান্তরের পথে পথে নির্জন অঘ্রানে;—<br/>
তাদের উপেক্ষা ক’রে কে যাবে বিদেশে বলো—আমি কোনো-মতে<br/>
বাসমতী ধানক্ষেত ছেড়ে দিয়ে মালাবারে—উটির পর্বতে<br/>
যাব নাকো, দেখিব না পামগাছ মাথা নাড়ে সমুদ্রের গানে<br/>
কোন দেশে,—কোথায় এলাচিফুল দারুচিনি বারুণীর প্রাণে<br/>
বিনুনি খসায়ে ব’সে থাকিবার স্বপ্ন আনে;—পৃথিবীর পথে</p>
<p>যাব নাকো : অশ্বত্থের ঝরাপাতা স্লান শাদা ধুলোর ভিতর,<br/>
যখন এ-দু’-পহরে কেউ নাই কোনো দিকে—পাখিটিও নাই,<br/>
অবিরল ঘাস শুধু ছড়ায়ে র’য়েছে মাটি কাঁকরের ’পর,<br/>
খড়কুটো উল্টায়ে ফিরিতেছে দু’একটা বিষণ্ণ চড়াই,<br/>
অশ্বত্থের পাতাগুলো প’ড়ে আছে স্লান শাদা ধুলোর ভিতর;<br/>
এই পথ ছেড়ে দিয়ে এ-জীবন কোনোখানে গেল নাকো তাই।				</p>
 </div><br><h2 id='lesson_12'>এই পৃথিবীতে আমি অবসর নিয়ে শুধু আসিয়াছি</h2><div aria-labelledby="ld-content-tab-16576" class="ld-tab-content ld-visible entry-content" id="ld-tab-content-16576" role="tabpanel" tabindex="0">
<p>				এই পৃথিবীতে আমি অবসর নিয়ে শুধু আসিয়াছি — আমি হৃষ্ট কবি<br/>
আমি এক; — ধুয়েছি আমার দেহ অন্ধকারে একা একা সমুদ্রের জলে;<br/>
ভালোবাসিয়াছি আমি রাঙা রোদ, ক্ষান্ত কার্তিকের মাঠে — ঘাসের আঁচলে<br/>
ফড়িঙের মতো আমি বেড়ায়েছি — দেখেছি কিশোরী এস হলুদ করবী<br/>
ছিঁড়ে নেয় — বুকে তার লাল পেড়ে ভিজে শাড়ি করুন শঙ্খের মতো ছবি<br/>
ফুটাতেছে — ভোরের আকাশখানা রাজহাস ভরে গেছে নব কোলাহলে<br/>
নব নব সূচনার: নদীর গোলাপী ঢেউ কথা বলে — তবু কথা বলে,<br/>
তবু জানি তার কথা কুয়াশায় ফুরায় না — কেউ যেন শুনিতেছে সবি</p>
<p>কোন্‌ রাঙা শাটিনের মেঘে বসে — অথবা শোনে না কেউ, শূণ্য কুয়াশায়<br/>
মুছে যায় সব তার; একদিন বর্ণচ্ছটা মুছে যাবো আমিও এমন;<br/>
তবু আজ সবুজ ঘাসের পরে বসে থাকি; ভালোবাসি; প্রেমের আশায়<br/>
পায়ের ধ্বনির দিকে কান পেতে থাকি চুপে; কাঁটাবহরের ফল করি আহরণ<br/>
কারে যেন এই গুলো দেবো আমি; মৃদু ঘাসে একা — একা বসে থাকা যায়<br/>
এই সব সাধ নিয়ে; যখন আসিবে ঘুম তারপর, ঘুমাব তখন।				</p>
 </div><br><h2 id='lesson_13'>এই পৃথিবীতে এক স্থান আছে</h2><div aria-labelledby="ld-content-tab-405" class="ld-tab-content ld-visible entry-content" id="ld-tab-content-405" role="tabpanel" tabindex="0">
<p>				এই পৃথিবীতে এক স্থান আছে—সবচেয়ে সুন্দর করুণ :<br/>
সেখানে সবুজ ডাঙা ভ’রে আছে মধুকূপী ঘাসে অবিরল;<br/>
সেখানে গাছের নামঃ কাঁঠাল, অশ্বত্থ, বট, জারুল, হিজল;<br/>
সেখানে ভোরের মেঘে নাটার র’ঙের মতো জাগিছে অরুণ;<br/>
সেখানে বারুণী থাকে গঙ্গাসাগরের বুকে,—সেখানে বরুণ<br/>
কর্ণফুলী ধলেশ্বরী পদ্মা জলাঙ্গীরে দেয় অবিরল জল;<br/>
সেইখানে শঙ্খচিল পানের বনের মতো হাওয়ায় চঞ্চল,</p>
<p>সেইখানে লক্ষ্মীপেঁচা ধানের গন্ধের মতো অস্ফুট, তরুণ;<br/>
সেখানে লেবুর শাখা নূয়ে থাকে অন্ধকারে ঘাসের উপর<br/>
সুদর্শন উড়ে যায় ঘরে তার অন্ধকার সন্ধ্যার বাতাসে;<br/>
সেখানে হলুদ শাড়ি লেগে থাকে রূপসীর শরীরের ’পর—<br/>
শঙ্খমালা নাম তারঃ এ-বিশাল পৃথিবীর কোনো নদী ঘাসে<br/>
তারে আর খুঁজে তুমি পাবে নাকো—বিশালাক্ষী দিয়েছিলো বর<br/>
তাই সে জন্মিছে নীল বাংলার ঘাস আর ধানের ভিতর।				</p>
 </div><br><h2 id='lesson_14'>এই সব ভালো লাগে</h2><div aria-labelledby="ld-content-tab-16583" class="ld-tab-content ld-visible entry-content" id="ld-tab-content-16583" role="tabpanel" tabindex="0">
<p>				(এই সব ভালো লাগে) : জানালার ফাঁক দিয়ে ভোরের সোনালি রোদ এসে<br/>
আমারে ঘুমাতে দেখে বিছানায়, — আমার কাতর চোখ, আমার বিমর্ষ ম্লান চুল —<br/>
এই নিয়ে খেলা করে: জানে সে যে বহুদিন আগে আমি করেছি কি ভুল<br/>
পৃথিবীর সবচেয়ে ক্ষমাহীন গাঢ় এক রূপসীর মুখ ভালোবেসে,<br/>
পউষের শেষ রাতে আজো আমি দেখি চেয়ে আবার সে আমাদের দেশে<br/>
ফিরে এল; রং তার কেমন তা জানে অই টসটসে ভিজে জামরুল,<br/>
নরম জামের মতো চুল তার, ঘুঘুর বুকের মতো অস্ফুট আঙুল; —<br/>
পউষের শেষ রাতে নিমপেঁচাটির সাথে আসে সে যে ভেষে</p>
<p>কবেকার মৃত কাক: পৃথিবীর পথে আজ নাই সে তো আর;<br/>
তবুও সে ম্লান জানালার পাশে উড়ে আসে নীরব সোহাগে<br/>
মলিন পাখনা তার খড়ের চালের হিম শিশিরে মাখায়;<br/>
তখন এ পৃথিবীতে কোনো পাখি জেগে এসে বসেনি শাখায়;<br/>
পৃথিবীও নাই আর; দাঁড়কাক একা — একা সারারাত জাগে;<br/>
কি বা হায়, আসে যায়, তারে যদি কোনোদিন না পাই আবার।<br/>
নিমপেঁচা তবু হাঁকে : ‘পাবে নাকো কোনোদিন, পাবে নাকো<br/>
                               কোনোদিন, পাবে নাকো কোনোদিন আর।’				</p>
 </div><br><h2 id='lesson_15'>একদিন এই দেহ ঘাস</h2><div aria-labelledby="ld-content-tab-16578" class="ld-tab-content ld-visible entry-content" id="ld-tab-content-16578" role="tabpanel" tabindex="0">
<p>				একদিন এই দেহ ঘাস থেকে ধানের আঘ্রাণ থেকে এই বাংলায়<br/>
জেগেছিল; বাঙালী নারীর মুখ দেখে রূপ চিনেছিলো দেহ একদিন;<br/>
বাংলার পথে পথে হেঁটেছিলো গাংচিল শালিখের মতন স্বাধীন;<br/>
বাংলার জল দিয়ে ধূয়েছিল ঘাসের মতন স্ফুট দেহখানি তার;<br/>
একদিন দেখেছিল ধূসর বকের সাথে ঘরে চলে আসে অন্ধকার<br/>
বাংলার; কাঁচা কাঠ জ্বলে ওঠে — নীল ধোঁয়া নরম মলিন<br/>
বাতাসে ভাসিয়া যায় কুয়াশার করুণ নদীর মতো ক্ষীণ;<br/>
ফেনসা ভাতের গন্ধে আম — মুকুলের গন্ধ মিশে যায় যেন বার — বার;</p>
<p>এই সব দেখেছিল রূপ যেই স্বপ্ন আনে — স্বপ্নে যেই রক্তাক্ততা আছে,<br/>
শিখেছিল, সেই সব একদিন বাংলার চন্দ্রমালা রূপসীর কাছে;<br/>
তারপর বেত বনে, জোনাকি ঝিঝির পথে হিজল আমের অন্ধকারে<br/>
ঘুরেছে সে সৌন্দর্যের নীল স্বপ্ন বুকে করে, — রূঢ় কোলাহলে গিয়ে তারে —<br/>
ঘুমন — কন্যারে সেই — জাগাতে যায়নি আর — হয়তো সে কন্যার হৃদয়<br/>
শঙ্খের মতন রুক্ষ, অথবা পদ্মের মতো — ঘুম তবু ভাঙিবার নয়।				</p>
 </div><br><h2 id='lesson_16'>একদিন কুয়াশার এই মাঠে</h2><div aria-labelledby="ld-content-tab-16585" class="ld-tab-content ld-visible entry-content" id="ld-tab-content-16585" role="tabpanel" tabindex="0">
<p>				একদিন কুয়াশার এই মাঠে আমারে পাবে না কেউ খুঁজে আর, জানি;<br/>
হৃদয়ের পথ চলা শেষ হল সেই দিন — গিয়েছে যে শান — হিম ঘরে,<br/>
অথবা সান্ত্বনা পেতে দেরি হবে কিছু কাল — পৃথিবীর এই মাঠখানি<br/>
ভুলিতে বিলম্ব হবে কিছু দিন, এ মাঠের কয়েকটি শালিকের তরে</p>
<p>আশ্চর্য আর বিস্ময়ে আমি চেয়ে রবো কিছু কাল অন্ধকার বিছানার কোলে,<br/>
আর সে সোনালি চিল ডানা মেলে দূর থেকে আজো কি মাঠের কুয়াশায়<br/>
ভেসে আসে? সেই ন্যাড়া অম্বনে’র পানে আজো চলে যায় সন্ধ্যা সোনার মতো হলে<br/>
ধানের নরম শিষে মেঠো ইঁদুরের চোখ নক্ষত্রের দিকে আজো চায়?</p>
<p>সন্ধ্যা হলে? মউমাছি চাক আজো বাঁধে না ক িজামের নিবিড় ঘন ডালে,<br/>
মউ খাওয়া হয়ে গেলে আজো তারা উড়ে যায় কুয়াশায় সন্ধ্যার বাতাসে —<br/>
কতো দূরে যায়, আহা… অথবা হয়তো কেউ চালতার ঝরাপাতা জ্বালে<br/>
মধুর চাকের নিচে — মাছিগুলো উড়ে যায়… ঝ’রে পড়ে… ম’রে থাকে ঘাসে —				</p>
 </div><br><h2 id='lesson_17'>একদিন জলসিড়ি নদীটির পারে</h2><div aria-labelledby="ld-content-tab-16534" class="ld-tab-content ld-visible entry-content" id="ld-tab-content-16534" role="tabpanel" tabindex="0">
<p>				একদিন জলসিড়ি নদীটির পারে এই বাংলার মাঠে<br/>
বিশীর্ণ বটের নিচে শুয়ে রবো-পশমের মতো লাল ফুল<br/>
ঝরিবে বিজন ঘাসে, বাঁকা চাঁদ জেগে রবে,-নদীটির জল<br/>
বাঙারি মেয়ের মতো বিশালাক্ষ্মী মন্দিরের ধূসর কঁপাটে<br/>
আঘাত করিয়া যাবে ভয়ে-ভয়ে- তারপর সে ভাঙা ঘাটে<br/>
রূপসীরা আজ আর আসে নাকো পাট শুধু পচে অবিরল,<br/>
সেইখানে কলমীর দামে বেঁধে প্রেতিনীর মতন কেবল<br/>
কাঁদিবে সে সারা রাত,-দেখিবে কখন কারা এসে আমকাঠে</p>
<p>সাজায়ে রেখেছে চিতা,-বাংলার শ্রাবণের বিস্মিত আকাশ<br/>
চেয়ে রবে, ভিজে পেঁচা শান- স্নিগ্ধ চোখ মেলে কদমের বনে<br/>
শোনাবে লক্ষ্মীর গল্প- ভাসানের গান নদী শোনাবে নির্জনে,<br/>
চারিদিকে বাংলার ধানী শাড়ি-শাদা শাঁখা- বাংলার ঘাস<br/>
আকন্দ বাসকলতা ঘেরা এক নীল মঠ- আপনার মনে<br/>
ভাঙিতেছে ধীরে ধীরে;-চারিদিকে এই সব আশ্বর্য উচ্ছ্বাস-				</p>
 </div><br><h2 id='lesson_18'>একদিন পৃথিবীর পথে</h2><div aria-labelledby="ld-content-tab-16571" class="ld-tab-content ld-visible entry-content" id="ld-tab-content-16571" role="tabpanel" tabindex="0">
<p>				একদিন পৃথিবীর পথে আমি ফেলিয়াছি, আমার শরীর<br/>
নরম ঘাসেন পথে হাঁটিয়াছে; বসিয়াছে ঘাসে<br/>
দেখিয়াছে নক্ষত্রের জোনাকিপোকার মতো কৌতুকের অমেয় আকাশে<br/>
খেলা করে; নদীর জলের গন্ধে ভরে যায় ভিজে স্নিগ্ধ তীর<br/>
অন্ধকারে; পথে পথে শব্দ পাই কাহাদের নরম শাড়ির,<br/>
স্লান চুল দেখা যায়; সান্ত্বনার কথা নিয়ে কারা আসে —<br/>
ধূসর কড়ির মতো হাতগুলো — নগ্ন হাত সন্ধ্যার বাতাসে<br/>
দেখা যায়: হলুদ ঘাসের কাছে মরা হিম প্রজাপতিটির</p>
<p>সুন্দর করুণ পাখা পড়ে আছে — দেখি আমি; — চুপে থেমে থাকি;<br/>
আকাশে কমলা রঙ ফুটে ওঠে সন্ধ্যায় — কাকগুলো নীল মনে হয়;<br/>
অনেক লোকের ভিড়ে ডুবে যাই — কথা কই — হাতে হাত রাখি;<br/>
করুণ বিষন্ন চুলে কার যেন কোথাকার গভীর বিষ্ময়<br/>
লুকায়ে রয়েছে বুঝি… নক্ষত্রের নিচে আমি ঘুমাই একাকী;<br/>
পেঁচার ধূসর ডানা সারারাত জোনাকির সাথে কথা কয়।				</p>
 </div><br><h2 id='lesson_19'>একদিন যদি আমি</h2><div aria-labelledby="ld-content-tab-16566" class="ld-tab-content ld-visible entry-content" id="ld-tab-content-16566" role="tabpanel" tabindex="0">
<p>				একদিন যদি আমি কোনো দূর বিদেশের সমুদ্রের জলে<br/>
ফেনার মতন ভাসি শীত রাতে — আসি নাকো তোমাদের মাঝে<br/>
ফিরে আর — লিচুর পাতার ‘পরে বহুদিন সাঁঝে<br/>
যেই পথে আসা-যাওয়া করিয়াছি, — একদিন নক্ষত্রের তলে<br/>
কয়েকটা নাটাফল তুলে নিয়ে আনারসী শাড়ির আচঁলে<br/>
ফিঙার মতন তুমি লঘু চোখে চলে যাও জীবনের কাজে,<br/>
এই শুধু… বেজির পায়ের শব্দ পাতার উপড়ে যদি বাজে<br/>
সারারাত… ডানার অস্পষ্ট ছায়া বাদুড়ের ক্লান্ত হয়ে চলে</p>
<p>যদি সে পাতার ‘পরে, — শেষ রাতে পৃথিবীর অন্ধকারে শীতে<br/>
তোমার ক্ষীরের মতো মৃদু দেহ — ধূসর চিবুক, বাম হাত<br/>
চালতা গাছের পাশে খোড়ো ঘরে স্নিগ্ধ হয়ে ঘুমায় নিভৃতে,<br/>
তবুও তোমার ঘুম ভেঙে যাবে একদিন চুপে অকস্মাৎ<br/>
তুমি যে কড়ির মালা দিয়েছিলে — সে হার ফিরাযে দিয়ে দিতে<br/>
যখন কে এক ছায়া এসেছিল… দরজায় করেনি আঘাত।				</p>
 </div><br><h2 id='lesson_20'>ঘাসের বুকের থেকে</h2><div aria-labelledby="ld-content-tab-16569" class="ld-tab-content ld-visible entry-content" id="ld-tab-content-16569" role="tabpanel" tabindex="0">
<p>				ঘাসের বুকের থেকে কবে আমি পেয়েছি যে আমার শরীর —<br/>
সবুজ ঘাসের থেকে; তাই রোদ ভালো লাগে — তাই নীলাকাশ<br/>
মৃদু ভিজে সকরুণ মনে হয়; — পথে পথে তাই এই ঘাস<br/>
জলের মতন স্নিগ্ধ মনে হয়, — কউমাছিদের যেন নীড়<br/>
এই ঘাস; — যত দূর যাই আমি আরো যত দূর পৃথিবীর<br/>
নরম পায়ের তলে যেন কত কুমারীর বুকের নিঃশ্বাস<br/>
কথা কয় — তাহাদের শান — হাত খেলা করে — তাদের খোঁপায় এলো ফাঁস<br/>
খুলে যায় — ধূসর শাড়ির গন্ধে আসে তারা — অনেক নিবিড়</p>
<p>পুরোনো প্রাণের কথা কয়ে যায় — হৃদয়ের বেদনার কথা —<br/>
সান্ত্বনার নিভৃত নরম কথা — মাঠের চাঁদের গল্প করে —<br/>
আকাশের নক্ষত্রের কথা কয়; — শিশিরের শীত সরলতা<br/>
তাহাদের ভালো লাগে, — কুয়াশারে ভালো লাগে চোখের উপরে;<br/>
গরম বৃষ্টির ফোঁটা ভালো লাগে; শীত রাতে — পেঁচার নম্রতা;<br/>
ভালো লাগে এই যে অশ্বথ পাতা আমপাতা সারারাত ঝরে।				</p>
 </div><br><h2 id='lesson_21'>ঘাসের ভিতরে সেই চড়ায়ের শাদা ডিম</h2><div aria-labelledby="ld-content-tab-16582" class="ld-tab-content ld-visible entry-content" id="ld-tab-content-16582" role="tabpanel" tabindex="0">
<p>				ঘাসের ভিতরে সেই চড়ায়ের শাদা ডিম ভেঙে আছে — আমি ভালোবাসি<br/>
নিস্তব্ধ করুণ মুখ তার এই — কবে যেন ভেঙেছিল — ঢের ধুলো খড়<br/>
লেগে আছে বুকে তার — বহুক্ষণ চেয়ে থাকি; — তারপর ঘাসের ভিতর<br/>
শাদা শাদা ধুলোগুলো পড়ে আছে, দেখা যায় খইধান দেখি একরাশি<br/>
ছড়ায়ে রয়েছে চুপে; নরম বিষন্ন গন্ধ পুকুরের জল থেকে উঠিতেছে ভাসি;<br/>
কান পেতে থাকি যদি, শোনা যায়, সরপুটি চিতলের উদ্ভাসিত স্বর<br/>
মীনকন্যাদের মতো, সবুজ জলের ফাঁকে তাদের পাতালপুরী ঘর<br/>
দেখা যায় — রহস্যের কুয়াশায় অপরূপ — রূপালি মাছের দেহ গভীর উদাসী</p>
<p>চলে যায় মন্ত্রিকুমারের মতো, কোটাল ছেলের মতো রাজার ছেলের মতো মিলে<br/>
কোন এক আকাঙ্খার উদঘাটনে কত দূরে; বহুক্ষণ চেয়ে থাকি একা<br/>
অপরাহ্ন এল বুঝি? — রাঙা রৌদ্রে  মাছরাঙা উড়ে যায় — ডানা ঝিলমিলে;<br/>
এক্ষুনি আসিবে সন্ধ্যা, — পৃথিবীতে ম্রিয়মাণ গোধূলি নামিলে<br/>
নদীর নরম মুখ দেখা যাবে — মুখে তার দেহে তার কতো মৃদু রেখা<br/>
তোমারি মুখের মতো: তবুও তোমার সাথে কোনোদিন হবে নাকো দেখা।				</p>
 </div><br><h2 id='lesson_22'>ঘুমায়ে পড়িব আমি একদিন</h2><div aria-labelledby="ld-content-tab-16542" class="ld-tab-content ld-visible entry-content" id="ld-tab-content-16542" role="tabpanel" tabindex="0">
<p>				ঘুমায়ে পড়িব আমি একদিন তোমাদের নক্ষত্রের রাতে;<br/>
তখনো যৌবন প্রাণে লেগে আছে হয়তো বা — আমার তরুণ দিন<br/>
তখনো হয়নি শেষ- সেই ভালো — ঘুম আসে-বাংলার তৃণ<br/>
আমার বুকের নিচে চোখ বুজে-বাংলার আমের পাতাতে<br/>
কাঁচপোকা ঘুমায়েছে — আমিও ঘুমায়ে রবো তাহাদের সাথে,<br/>
ঘুমাব প্রাণের সাধে এই মাঠে — এই ঘাসে — কথাভাষাহীন<br/>
আমার প্রাণের গল্প ধীরে-ধীরে যাবে-অনেক নবীন<br/>
নতুন উৎসব রবে উজানের-জীবনের মধুর আঘাতে</p>
<p>তোমাদের ব্যস্ত মনে; — তবুও, কিশোর, তুমি নখের আঁচড়ে<br/>
যখন এ ঘাস ছিঁড়ে চলে যাবে — যখন মানিকমালা ভোরে<br/>
লাল-লাল বটফল কামরাঙা কুড়াতে আসিবে এই পথে–<br/>
যখন হলুদ বোঁটা শেফালি কোনো এক নরম শরতে<br/>
ঝরিয়ে ঘাসের পরে, — শালিখ খঞ্জনা আজ কতো দূরে ওড়ে–<br/>
কতোখানি রোদ-মেঘ — টের পাবে শুয়ে শুয়ে মরণের ঘোরে।				</p>
 </div><br><h2 id='lesson_23'>ঘুমায়ে পড়িব আমি একদিন তোমাদের নক্ষত্রের রাতে</h2><div aria-labelledby="ld-content-tab-16541" class="ld-tab-content ld-visible entry-content" id="ld-tab-content-16541" role="tabpanel" tabindex="0">
<p>				ঘুমায়ে পড়িব আমি একদিন তোমাদের নক্ষত্রের রাতে<br/>
শিয়রে বৈশাখ মেঘ-শাদা-শাদা যেন কড়ি-শঙ্খের পাহাড়<br/>
নদীর ওপার থেকে চেয়ে রবে- কোনো এক শঙ্খবালিকার<br/>
ধূসর রূপের কথা মনে হবে-এই আম জামের ছায়াতে<br/>
কবে যেন তারে আমি দেখিয়াছি-কবে যেন রাখিয়াছে হাতে<br/>
তার হাতে- কবে যেন তারপর শ্মশান চিতায় তার হাড়<br/>
ঝরে গেছে, কবে যেন; এ জনমে নয় যেন-এই পাড়াগাঁর<br/>
পথে তবু তিন শো বছর আগে হয়তো বা- আমি তার সাথে</p>
<p>কাটায়েছি; পাঁচশো বছর আগে হয়তো বা — সাতশো বছর<br/>
কেটে গেছে তারপর তোমাদের আম জাম কাঁঠালের দেশে;<br/>
ধান কাটা হয়ে গেলে মাঠে-মাঠে কতোবার কুড়ালাম খড়;<br/>
বাঁধিলাম ঘর এই শ্যামা আর খঞ্জনার দেশ ভালোবেসে,<br/>
ভাসানের গান গুনে কত বার ঘর আর খড় গেল ভেসে<br/>
মাথুরের পালা বেঁধে কত বার ফাঁকা হল খর আর ঘর।				</p>
 </div><br><h2 id='lesson_24'>চলে যাব শুকনো পাতা-ছাওয়া ঘাসে</h2><div aria-labelledby="ld-content-tab-16557" class="ld-tab-content ld-visible entry-content" id="ld-tab-content-16557" role="tabpanel" tabindex="0">
<p>				চলে যাব শুকনো পাতা-ছাওয়া ঘাসে — জামরুল হিজলের বনে;<br/>
তলতা বাঁশের ছিপ হাতে রবে — মাছ আমি ধরিব না কিছু; —<br/>
দীঘির জলের গন্ধে রূপালি চিতল আর রূপসীর পিছু<br/>
জামের গভীর পাতা — মাখা শান — নীল জলে খেলিছে গোপনে;<br/>
আনারস ঝোপে ওই মাছরাঙা তার মাছরাঙাটির মনে<br/>
অস্পষ্ট আলোয় যেন মুছে যায় — সিঁদুরের মতো রাঙা লিচু<br/>
ঝড়ে পড়ে পাতা ঘাসে, — চেয়ে দেখি কিশোরী করেছে মাথা নিচু —<br/>
এসেছে সে দুপুরের অবসরে জামরুল লিচু আহরণে — </p>
<p>চলে যায়; নীলাম্বরী সরে যায় কোকিলের পাখনার মতো<br/>
ক্ষীরুয়ের শাখা ছুঁয়ে চালতার ডাল ছেড়ে বাঁশের পিছনে<br/>
কোনো দূর আকাঙ্খার ক্ষেতে মাঠে চলে যায় যেন অব্যহত,<br/>
যদি তার পিছে যাও দেখিবে সে আকন্দের করবীর বনে<br/>
ভোমরার ভয়ে ভীরু — বহু ক্ষণ পায়চারি করে আনমনে<br/>
তারপর চলে গেল : উড়ে গেল যেন নীল ভোমরার সনে।				</p>
 </div><br><h2 id='lesson_25'>চারিদিকে শান্ত বাতি</h2><div aria-labelledby="ld-content-tab-16530" class="ld-tab-content ld-visible entry-content" id="ld-tab-content-16530" role="tabpanel" tabindex="0">
<p>				চারিদিকে শান্ত বাতি — ভিজে গন্ধ — মৃদু কলরব;<br/>
খেয়ানৌকোগুলো এসে লেগেছে চরের খুব কাছে;<br/>
পৃথিবীর এই সব গল্প বেঁচে রবে চিরকাল;-<br/>
এশিরিয়া ধুলো আজ — বেবিলন ছাই হয়ে আছে।				</p>
 </div><br><h2 id='lesson_26'>চিরদিন শহরেই থাকি</h2><div aria-labelledby="ld-content-tab-419" class="ld-tab-content ld-visible entry-content" id="ld-tab-content-419" role="tabpanel" tabindex="0">
<p>				চিরদিন শহরেই থাকি<br/>
পড়ে থাকি পাটের আড়তে<br/>
করি কেরানির কাজ—শুভে-লাভে যদি কোনোমতে<br/>
দিন যায় চ’লে<br/>
আকাশের তলে<br/>
নক্ষত্রেরা কয় কোন্‌ কথা<br/>
জোৎস্নায় প্রাণের জড়তা<br/>
ব্যথা কেন পায়<br/>
সে সব খবর নিয়ে কাজ কিবা হায়</p>
<p>বিয়ে হয়েছিল কবে—মরে গেছে বউ<br/>
যদিও মহুয়া গাছে ফুটে ওঠে মৌ<br/>
একবার ঝরে গেলে তবু তারপর<br/>
মহুয়া মহুয়া তবু : কেরানির ঘর<br/>
কেরানির ঘর শুধু হায়<br/>
জীবনের গল্প শুধু একবার আসে—শুধু একবার নীল কুয়াশায়<br/>
নিঃশেষে ফুরায়।</p>
<p>দেবতা ভজি না আমি<br/>
তীর্থ করি নাকো<br/>
তোমরা ঠাকুর নিয়ে থাকো।<br/>
তবু আমি একবার ছুটি পেয়ে বেড়াবার তরে<br/>
গেলাম খানিকটা দূর—তারকেশ্বরে<br/>
গভীর অসাধ নিয়ে—গাঢ় অনিচ্ছায়<br/>
ট্রেনে আমি চড়িলাম হায়<br/>
কলরবে ধোঁয়ার ধূলায়<br/>
সাধ ক’রে কে বা মিছে যায়</p>
<p>জানি না ঈশ্বর কে বা—জানি শুধু ভুখা ভগবান<br/>
দিনগত পাপক্ষয় ক’রে পাব ত্রাণ<br/>
তারপর একদিন নিমতলা ঘাটে<br/>
কিংবা কাশি মিত্রের তল্লাটে<br/>
পড়ে রব<br/>
তবুও যখন আমি ঢের রাতে ফিরিলাম ঘর<br/>
বুকে জাগে সেই দেশ : তারকেশ্বর<br/>
দেবতারে কে খুঁজেছে—সারাদিন ঘুরিয়াছি পথে<br/>
অবসন্ন ধুলোর জগতে<br/>
অসংখ্য ভিড়ের মাঝে আমি<br/>
একখানা মুখ দেখে গিয়েছি যে থামি<br/>
সিংহের মূর্তির কাছে তাহারে ফেলেছি দেখে<br/>
দেখিয়াছি কবে যেন দেবতার পায়ে তা’রে<br/>
এশিরিয়া ব্যাবিলনে আমি<br/>
দেখেছি মিশরে<br/>
ঈসিসের ঘরে<br/>
সারাদিন—দিনমান আজ এই তারকেশ্বরে<br/>
আবার তাহার মুখ দেখিলাম, (আহা,)<br/>
ধানসিড়ি নদীটির বিকেল বেলার মৌন জলে<br/>
বেতের ফলের মতো যেই চোখ, যেই রূপ<br/>
ধরা দেয় পৃথিবীর নীরব আঁচলে<br/>
দেখিলাম তাহা<br/>
আবার তাহার মুখ দেখিলাম, আহা।<br/>
———————<br/>
বিকল্প পাঠ : ছত্র ১৮ : ‘ভজি’ স্থানে ‘বুঝি’; ছত্র ৩৮ : ‘দেবতার পায়ে তারে’ স্থলে ‘সিংহের মূর্তির কাছে তারে’</p>
<p>[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]				</p>
 </div><br><h2 id='lesson_27'>জীবন অথবা মৃত্যু চোখে রবে</h2><div aria-labelledby="ld-content-tab-16538" class="ld-tab-content ld-visible entry-content" id="ld-tab-content-16538" role="tabpanel" tabindex="0">
<p>				জীবন অথবা মৃত্যু চোখে র’বে – আর এই বাংলার ঘাস<br/>
র’বে বুকে; এই ঘাস:সীতারাম রাজারাম রামনাথ রায়-<br/>
ইহাদের ঘোড়া আজো অন্ধকারে এই ঘাস ভেঙে চ’লে যায়-<br/>
এই ঘাস:এরি নিচে কস্কাবতী শঙ্খশালা করিতেছে বাস:<br/>
তাদের দেহের গন্ধ,চাঁপা ফুল-মাখা স্নান চুলের বিন্যাস<br/>
ঘাস আজো ঢেকে আছে : যখন হেমন- আসে গৌড় বাংলায়<br/>
কার্তিকের অপরাহ্নে হিজলের পাতা শাদা উঠানের গায়<br/>
ঝ’রে পড়ে, পুকুরের ক্লান্ত জল ছেড়ে দিয়ে চ’লে যায় হাঁস,</p>
<p>আমি এ ঘাসের বুকে শুয়ে থাকি – শালিখ নিয়েছে নিঙড়ায়ে<br/>
নরম হলুদ পায়ে এই ঘাস; এ সবুজ ঘাসের ভিতরে<br/>
সোঁদা ধুলো শুয়ে আছে- কাঁচের মতন পাখা এ ঘাসের গায়ে<br/>
ভেরেন্ডাফুলের নীল ভোমরারা বুলাতেছে – শাদা দুধ ঝরে<br/>
করবীর : কোন্‌ এক কিশোরী এসে ছিঁড়ে নিয়ে চ’লে গেছে ফুল,<br/>
তাই দুধ ঝরিতেছে করবীর ঘাসে – ঘাসে : নরম ব্যাকুল।				</p>
 </div><br><h2 id='lesson_28'>তবু তাহা ভুল জানি</h2><div aria-labelledby="ld-content-tab-16560" class="ld-tab-content ld-visible entry-content" id="ld-tab-content-16560" role="tabpanel" tabindex="0">
<p>				তবু তাহা ভুল জানি — রাজবল্লভের কীর্তি ভাঙে কীর্তিনাশা:<br/>
তবুও পদ্মার রূপ একুশরত্নের চেয়ে আরো ঢের গাঢ় —<br/>
আরো ঢের প্রাণ তার, বেগ তার, আরো ঢের জল, জল আরো;<br/>
তোমারো পৃথিবী পথ; নক্ষত্রের সাথে তুমি খেলিতেছ পাশা:<br/>
শঙ্খমালা নয় শুধু: অনুরাধা রোহিনীর ও চাও ভালোবাসা,<br/>
না জানি সে কতো আশা — কতো ভালোবাসা তুমি বাসিতে যে পার!<br/>
এখানে নদীর ধারে বাসমতী ধানগুলো ঝরিছে আবাো;<br/>
প্রান্তরের কুয়াশায় এখানে বাদুড়ের যাওয়া আর আসা — </p>
<p>এসেছে সন্ধ্যার কাক ঘরে ফিরে, — দাঁড়ায়ে রয়েছে জীর্ণ মঠ,<br/>
মাঠের আঁধার পথে শিশু কাঁদে — লালপেড়ে পুরানো শাড়ির<br/>
ছবিটি মুছিয়া যায় ধীরে ধীরে — কে এসেছে আমার নিকট?<br/>
কার শিশু? বলো তুমি: শুধালাম, উত্তর দিলো না কিছু বটে;<br/>
কেউ নাই কোনোদিকে — মাঠে পথে কুয়াশার ভিড়;<br/>
তোমারে শুধাই কবি: তুমিও কি জানো কিছু এই শিশুটির।				</p>
 </div><br><h2 id='lesson_29'>তুমি কেন বহু দূরে</h2><div aria-labelledby="ld-content-tab-16574" class="ld-tab-content ld-visible entry-content" id="ld-tab-content-16574" role="tabpanel" tabindex="0">
<p>				তুমি কেন বহু দূরে — ঢের দূর — আরো দূরে — নক্ষত্রের অস্পষ্ট আকাশ<br/>
তুমি কেন কোনদিন পৃথিবীর ভিড়ে এসে বলো নাকো একটিও কথা;<br/>
আমরা মিনার গড়ি — ভেঙে পড়ে দুদিনেই — স্বপনের ডানা ছিড়ে ব্যথা<br/>
রক্ত হয়ে ঝরে শুধু এইখানে — ক্ষুধা হয়ে ব্যথা দেয় — নীল নাভিশ্বাস;<br/>
ফেনায়ে তুলিছে শুধু পৃথিবীতে পিরামিড যুগ থেকে আজো বারোমাস;<br/>
আমাদের সত্য, আহা রক্ত হযে ঝরে শুধু; — আমাদের প্রাণের মমতা<br/>
ফড়িঙের ডানা নিয়ে ওড়ে, আহা: চেয়ে দেখে অন্ধকার কঠিন ক্ষমতা<br/>
ক্ষমাহীন — বার বার পথ আটকায়ে ফেলে বার বার করে তারে গ্রাস;</p>
<p>তারপর চোখ তুলে দেখি ঐ কোন দূর নক্ষত্রের ক্লান্ত আয়োজন<br/>
ক্লানি — র ভুলিতে বলে — ঘিয়ের সোনার দীপে লাল নীল শিখা<br/>
জ্বলিতেছে যেন দূর রহস্যের কুয়াশায়, — আবার স্বপ্নের গন্ধে মন<br/>
কেঁদে ওঠে — তবু জানি আমাদের স্বপ্ন হতে অশ্রু ক্লানি — রক্তের কণিকা<br/>
ঝরে শুধু — স্বপ্ন কি দেখেনি বুদ্ধ — নিউসিডিয়ায় বসে দেখেনি মণিকা?<br/>
স্বপ্ন কি দেখেনি রোম, এশিরিয়া, উজ্জায়িনী, গৌড় বাংলা, দিল্লী, বেবিলন?				</p>
 </div><br><h2 id='lesson_30'>তোমরা যেখানে সাধ চলে যাও</h2><div aria-labelledby="ld-content-tab-16531" class="ld-tab-content ld-visible entry-content" id="ld-tab-content-16531" role="tabpanel" tabindex="0">
<p>				তোমরা যেখানে সাধ চলে যাও — আমি এই বাংলার পারে<br/>
র’য়ে যাব; দেখিব কাঁঠালপাতা ঝরিতেছে ভোরের বাতাসে;<br/>
দেখিব খয়েরি ডানা শালিখের সন্ধ্যায় হিম হয়ে আসে<br/>
ধবল রোমের নিচে তাহার হলুদ ঠ্যাং ঘাসে অন্ধকারে<br/>
নেচে চলে-একবার — দুইবার — তারপর হঠাৎ তাহারে<br/>
বনের হিজল গাছ ডাক দিয়ে নিয়ে হৃদয়ের পাশে;<br/>
দেখিব মেয়েলি হাত সকরুণ — শাদা শাঁখা ধূসর বাতাসে<br/>
শঙ্খের মতো কাঁদে: সন্ধ্যায় দাঁড়ালে সে পুকুরের ধারে,</p>
<p>খইরঙা হাঁসটিরে নিয়ে যাবে যেন কোন্‌ কাহিনীর দেশে —<br/>
‘পরণ-কথা’র গন্ধ লেগে আছে যেন তার নরম শরীরে,<br/>
কল্‌মীদামের থেকে জন্মেছে সে যেন এই পুকুরের নীরে —<br/>
নীরবে পা ধোয় জলে একবার — তারপর দূরে নিরুদ্দেশে<br/>
চ’লে যায় কুয়াশায় — তবু জানি কোনোদিন পৃথিবীর ভিড়ে<br/>
হারাব না তারে আমি — সে যে আছে আমার এ বাংলার তীরে।				</p>
 </div><br><h2 id='lesson_31'>তোমরা স্বপ্নের হাতে ধরা দাও</h2><div aria-labelledby="ld-content-tab-410" class="ld-tab-content ld-visible entry-content" id="ld-tab-content-410" role="tabpanel" tabindex="0">
<p>				তোমরা স্বপ্নের হাতে ধরা দাও—আকাশের রৌদ্র ধুলো ধোঁয়া থেকে স’রে<br/>
এইখানে চ’লে এসো; পৃথিবীর পথে আমি বহুদিন তোমাদের কথা<br/>
শুনিয়াছি—তোমাদের ম্লান-মুখ দেখিয়াছি—তোমাদের ক্লান্ত রক্তাক্ততা<br/>
দেখিয়াছি কত দিন—ব্যথিত ধানের মতো বুক থেকে পড়িতেছে ঝ’রে<br/>
তোমাদের আশা শান্তি, ম্লান মেঘে সোনালি চিলের মতো কলরব ক’রে<br/>
মিছে কেন ফেরো আহা—পৃথিবীর পথ থেকে হে বিষণ্ন, হে ক্লান্ত জনতা<br/>
তোমরা স্বপ্নের ঘরে চ’লে এসো—এখানে মুছিয়া যাবে হৃদয়ের ব্যথা<br/>
সন্ধ্যার বকের মতো চ’লে এসো ধূসর স্তনের মতো শান্ত পথ ধরে।</p>
<p>চারিদিকে রাত্রিদিন কলরব ক’রে যায় দাঁড়কাক বাদুরের মতো<br/>
পৃথিবীর পথে ওই—সেখানে কি ক’রে তবে শান্তি পা’বে মানুষ বলো তো ?<br/>
এখানে গোধূলি নষ্ট হয় নাকো কোনোদিন;—কয়লার মতো রং—ম্লান<br/>
পশ্চিমের মেঘে ওই লেগে আছে চিরদিন; কড়ির মতন শাদা করুণ উঠান<br/>
প’ড়ে আছে চিরকাল; গোধূলি নদীর জলে রূপসীর মতো মুখখানা দেখে<br/>
ধীরে—ধীরে—আরো ধীরে শান্তি ঝরে, স্বপ্ন ঝরে আকাশের থেকে।।</p>
<p>——–<br/>
বিকল্প পাঠ : ছত্র ৮ : ‘ধূসর স্তনের’ স্থানে ‘নরম শাড়ির’</p>
<p>[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]				</p>
 </div><br><h2 id='lesson_32'>তোমার বুকের থেকে একদিন চলে যাবে</h2><div aria-labelledby="ld-content-tab-16549" class="ld-tab-content ld-visible entry-content" id="ld-tab-content-16549" role="tabpanel" tabindex="0">
<p>				তোমার বুকের থেকে একদিন চলে যাবে তোমার সন্তান<br/>
বাংলার বুক ছেড়ে চলে যাবে; যে ইঙ্গিতে নক্ষত্রও ঝরে,<br/>
আকাশের নীলাভ নরম বুক ছেড়ে দিয়ে হিমের ভিতরে<br/>
ডুবে যায়, – কুয়াশায় ঝ’রে পড়ে দিকে-দিকে রপশালী ধান<br/>
একদিন; – হয়তো বা নিমপেঁচা অন্ধকারে গা’বে তার গান,<br/>
আমারে কুড়ায়ে নেবে মেঠো ইঁদুরের মতো মরণের ঘরে –<br/>
হ্নদয়ে ক্ষদের গন্ধ লেগে আছে আকাঙ্খার তবু ও তো চোখের উপরে<br/>
নীল, মৃত্যু উজাগর – বাঁকা চাঁদ, শূন্য মাঠ, শিশিরের ঘ্রাণ –</p>
<p>কখন মরণ আসে কে বা জানে – কালীদহে কখন যে ঝড়<br/>
কমলের নাম ভাঙে – ছিঁড়ে ফেলে গাংচিল শালিকের প্রাণ<br/>
জানি নাকো;- তবু যেন মরি আমি এই মাঠ – ঘাটের ভিতর,<br/>
কৃষ্ণা যমুনায় নয় – যেন এই গাঙুড়ের ডেউয়ের আঘ্রাণ<br/>
লেগে থাকে চোখে মুখে – রুপসী বাংলা যেন বুকের উপর<br/>
জেগে থাকে; তারি নিচে শুয়ে থাকি যেন আমি অর্ধনারীশ্বর।				</p>
 </div><br><h2 id='lesson_33'>দূর পৃথিবীর গন্ধে ভরে ওঠে</h2><div aria-labelledby="ld-content-tab-16567" class="ld-tab-content ld-visible entry-content" id="ld-tab-content-16567" role="tabpanel" tabindex="0">
<p>				দূর পৃথিবীর গন্ধে ভরে ওঠে আমার এ বাঙালির মন<br/>
আজ রাতে; একদিন মৃত্যু এসে যদি দূর নক্ষত্রের তলে<br/>
অচেনা ঘাসের বুকে আমারে ঘুমায়ে যেতে বলে<br/>
তবুও সে ঘাস এই বাংলার অবিরল ঘাসের মতন<br/>
মউরীর মৃদু গন্ধে ভরে রবে, — কিশোরীর স্তন<br/>
প্রথম জননী হয়ে যেমন নরম দুধে গলে<br/>
পৃথিবীর সব দেশে–সব চেয়ে ঢের দূর নক্ষত্রের তলে<br/>
সব পথে এই সব শানি — আছে: ঘাস — চোখ — শাদা হাত — স্তন — </p>
<p>কোথাও আসিবে মৃত্যু — কোথাও সবুজ মৃদু ঘাস<br/>
আমারে রাখিবে ঢেকে — ভোরে, রাতে, দু’পহরে পাখির হৃদয়<br/>
ঘাসের মতন সাধে ছেয়ে রবে রাতের আকাশ<br/>
নক্ষত্রের নীল ফুলে ফুটে রবে — বাংলার নক্ষত্র কি নয়?<br/>
জানি নাকো; তবুও তাদের বুকে স্থির শান্তি– শান্তি লেগে যায়;<br/>
আকাশের বুকে তারা যেন চোখ — শাদা হাত যেন স্তন — ঘাস — |				</p>
 </div><br><h2 id='lesson_34'>পাড়াগাঁর দু পহর ভালোবাসি</h2><div aria-labelledby="ld-content-tab-16554" class="ld-tab-content ld-visible entry-content" id="ld-tab-content-16554" role="tabpanel" tabindex="0">
<p>				পাড়াগাঁর দু পহর ভালোবাসি — রৌদ্র যেন গন্ধ লেগে আছে<br/>
স্বপনের; — কোন গল্প, কি কাহিনী, কি স্বপ্ন যে বাঁধিয়াছে ঘর<br/>
আমার হৃদয়ে, আহা, কেউ তাহা জানে নাকো — কেবল প্রান্তর<br/>
জানে তাহা, আর ওই প্রান্তরের শঙ্খচিল; তাহাদের কাছে<br/>
যেন এ-জনমে নয় — যেন ঢের যুগ ধরে কথা শিখিয়াছে<br/>
এ — হৃদয় — স্বপ্নে যে বেদনা আছে : শুষ্ক পাতা — শালিখের স্বর,<br/>
ভাঙা মঠ — নক্‌শাপেড়ে শাড়িখানা মেযেটির রৌদ্রের ভিতর<br/>
হলুদ পাতার মতো স’রে যায়, জলসিড়িটির পাশে ঘাসে</p>
<p>শাখাগুলো নুয়ে আছে বহু দিন ছন্দহীন বুনো চালতার:<br/>
জলে তার মুখখানা দেখা যায় — ডিঙিও ভাসিছে কার জলে,<br/>
মালিক কোথাও নাই, কোনোদিন এই দিকে আসিবেনা আর,<br/>
ঝাঁঝরা ফোঁপরা, আহা ডিঙিটিরে বেঁধে রেখে গিয়েছে হিজলে;<br/>
পাড়াগাঁর দু — পহর ভালোবাসি — রৌদ্রে যেন ভিজে বেদনার<br/>
গন্ধ লেগে আছে, আহা, কেঁদে কেঁদে ভাসিতেছে আকাশের তলে।				</p>
 </div><br><h2 id='lesson_35'>পৃথিবী রয়েছে ব্যস্ত</h2><div aria-labelledby="ld-content-tab-16540" class="ld-tab-content ld-visible entry-content" id="ld-tab-content-16540" role="tabpanel" tabindex="0">
<p>				পৃথিবী রয়েছে ব্যস্ত কোন্‌খানে সফলতা শক্তির ভিতর,<br/>
কোন্‌খানে আকাশের গায়ে রূঢ় মনুমেন্ট উঠিতেছে জেগে,<br/>
কোথায় মাস’ল তুলে জাহাজের ভিড় সব লেগে আছে মেঘে,<br/>
জানি নাকো, আমি এই বাংলার পাড়াগাঁয়ে বাধিঁয়াছি ঘর:<br/>
সন্ধ্যায় যে দাঁড়কাক উড়ে যায় তালবনে- মুখে দুটো খড়<br/>
নিয়ে যায়-সকালে যে নিমপাখি উড়ে আসে কাতর আবেগে<br/>
নীল তেঁতুলের বনে- তেমনি করুণা এক বুকে আছে লেগে;<br/>
বইচির মনে আমি জোনাকির রূপ দেখে হয়েছি কাতর;</p>
<p>কদমের ডালে আমি শুনেছি যে লক্ষ্মীপেঁচা গেয়ে গেছে গান<br/>
নিশুতি জ্যোৎস্না রাতে, -টুপ টুপ টুপ টুপ্‌ সারারাত ঝরে<br/>
শুনেছি শিশিরগুলো –ম্লান মুখে গড় এসে করেছে আহ্বান<br/>
ভাঙা সোঁদা ইটগুলো,– তারি বুকে নদী এসে কি কথা মর্মরে;<br/>
কেউ নাই কোনোদিকে- তবু যদি জ্যোৎস্নায় পেতে থাক কান<br/>
শুনিবে বাতাসে শব্দ : ‘ঘোড়া চড়ে কই যাও হে রায়রায়ন –‘				</p>
 </div><br><h2 id='lesson_36'>পৃথিবীর পথে আমি বহুদিন বাস করে</h2><div aria-labelledby="ld-content-tab-16572" class="ld-tab-content ld-visible entry-content" id="ld-tab-content-16572" role="tabpanel" tabindex="0">
<p>				পৃথিবীর পথে আমি বহুদিন বাস করে হৃদয়ের নরম কাতর<br/>
অনেক নিভৃত কথা জানিয়াছি; পৃথিবীতে আমি বহুদিন<br/>
কাটায়েছি; বনে বনে ডালপালা উড়িতেছে — যেন পরী জিন্‌<br/>
কথা কয়; ধূসর সন্ধ্যায় আমি ইহাদের শরীরের পর<br/>
খইয়ের ধানের মতো দেখিয়াছি ঝরে ঝর্‌ ঝর<br/>
দু-ফোটা মেঘের বৃষ্টি, — শাদা ধুলো জলে ভিজে হয়েছে মলিন,<br/>
ম্লান গন্ধ মাঠে ক্ষেতে… গুবরে পোকার তুচ্ছ বুক থেকে ক্ষীণ<br/>
অস্ফুট করুণ শব্দ ডুবিতেছে অন্ধকারে নদীর ভিতর:</p>
<p>এই সব দেখিয়াছি; — দেখিয়াছি নদীটিরে — মজিতেছে ঢালু অন্ধকারে;<br/>
সাপমাসী উড়ে যায়; দাঁড়কাক অম্বনে’র নীড়ের ভিতর<br/>
পাখনার শব্দ করে অবিরাম; কুয়াশায় একাকী মাঠের ঐ ধারে<br/>
কে যেন দাঁড়ায়ে আছে: আরো দূরে দু একটা স — ব্দ খোড়ো ঘর<br/>
পড়ে আছে; — খাগড়ার বনে ব্যাং ডাকে কেন — থামিতে কি পারে;<br/>
‘তুমি কেন এইখানে’, ‘তুমি কেন এইখানে’ — শরের বনের থেকে দেয় সে উত্তর।<br/>
(আবার পাখনা নাড়ে — কাকের তরুন ডিম পিছলায়ে পড়ে যায় শ্যাওয়ার ঝাড়ে)				</p>
 </div><br><h2 id='lesson_37'>বাংলার মুখ আমি দেখিয়াছি</h2><div aria-labelledby="ld-content-tab-16532" class="ld-tab-content ld-visible entry-content" id="ld-tab-content-16532" role="tabpanel" tabindex="0">
<p>				বাংলার মুখ আমি দেখিয়াছি, তাই আমি পৃথিবীর রূপ<br/>
খুঁজিতে যাই না আর : অন্ধকারে জেগে উঠে ডুমুরের গাছে<br/>
চেয়ে দেখি ছাতার মতন বড়ো পাতাটির নিচে বসে আছে<br/>
ভোরের দোয়েলপাখি — চারিদিকে চেয়ে দেখি পল্লবের স্তূপ<br/>
জাম — বট — কাঠালের — হিজলের — অশখের করে আছে চুপ;<br/>
ফণীমনসার ঝোপে শটিবনে তাহাদের ছায়া পড়িয়াছে;<br/>
মধুকর ডিঙা থেকে না জানি সে কবে চাঁদ চম্পার কাছে<br/>
এমনই হিজল — বট — তমালের নীল ছায়া বাংলার অপরূপ রূপ</p>
<p>দেখেছিল; বেহুলার একদিন গাঙুড়ের জলে ভেলা নিয়ে —<br/>
কৃষ্ণা দ্বাদশীর জোৎস্না যখন মরিয়া গেছে নদীর চরায় —<br/>
সোনালি ধানের পাশে অসংখ্য অশ্বত্থ বট দেখেছিল, হায়,<br/>
শ্যামার নরম গান শুনেছিলো — একদিন অমরায় গিয়ে<br/>
ছিন্ন খঞ্জনার মতো যখন সে নেচেছিলো ইন্দ্রের সভায়<br/>
বাংলার নদী মাঠ ভাঁটফুল ঘুঙুরের মতো তার কেঁদেছিলো পায়।				</p>
 </div><br><h2 id='lesson_38'>বাতাসে ধানের শব্দ শুনিয়াছি</h2><div aria-labelledby="ld-content-tab-16577" class="ld-tab-content ld-visible entry-content" id="ld-tab-content-16577" role="tabpanel" tabindex="0">
<p>				বাতাসে ধানের শব্দ শুনিয়াছি — ঝরিতেছে ধীরে ধীরে অপরাহ্নে ভরে;<br/>
সোনালি রোদের রঙ দেখিয়াছি — দেহের প্রথম কোন প্রেমের মতন<br/>
রূপ তার — এলোচুল ছড়ায়ে রেখেছ ঢেকে গূঢ় রূপ — আনারস বন;<br/>
ঘাস আমি দেখিয়াছি; দেখেছি সজনে ফুল চুপে চুপে পড়িতেছে ঝরে<br/>
মৃদু ঘাসে; শান্তি পায়; দেখেছি হলুদ পাখি বহুক্ষণ থাকে চুপ করে,<br/>
নির্জন আমের ডালে দুলে যায় — দুলে যায় — বাতাসের সাথে বহুক্ষণ,<br/>
শুধু কথা, গান নয় — নীরবতা রচিতেছে আমাদের সবার জীবন<br/>
বুঝিয়াছি; শুপুরীর সারিগুলো দিনরাত হাওয়ায় যে উঠিতেছে নড়ে,</p>
<p>দিনরাত কথা নয়, ক্ষীরের মতন ফুল বুকে ধরে, তাদের উৎসব<br/>
ফুরায় না; মাছরাঙাটির সাথী মরে গেছে — দুপুরের নিঃসঙ্গ বাতাসে<br/>
তবু ওই পাখিটির নীল লাল কমলা রঙের ডানা স্ফুট হয়ে ভাসে<br/>
আম নিম জামরুলে; প্রসন্ন প্রাণের স্রোত — অশ্রু নাই — প্রশ্ন নাই কিছু,<br/>
ঝিলমিল ডানা নিয়ে উড়ে যায় আকাশের থেকে দূর আকাশের পিছু,<br/>
চেয়ে দেখি ঘুম নাই — অশ্রু নাই — প্রশ্ন নাই বটফলগন্ধ মাখা ঘাসে।				</p>
 </div><br><h2 id='lesson_39'>ভিজে হয়ে আসে মেঘে এ দুপুর</h2><div aria-labelledby="ld-content-tab-16552" class="ld-tab-content ld-visible entry-content" id="ld-tab-content-16552" role="tabpanel" tabindex="0">
<p>				ভিজে হয়ে আসে মেঘে এ-দুপুর — চিল একা নদীটির পাশে<br/>
জারুল গাছের ডালে বসে বসে চেয়ে থাকে ওপারের দিকে;<br/>
পায়রা গিয়েছে উড়ে তবু চরে, খোপে তার; — শসাতাটিকে,<br/>
ছেড়ে গেছে মৌমাছি; — কালো মঘে জমিয়াছে মাঘের আকাশে,<br/>
মরা প্রজাতিটির পাখার নরম রেণু ফেলে দিয়ে ঘাসে<br/>
পিঁপড়েরা চলে যায়; — দুই দন্ড আম গাছে শালিখে — শালিখে<br/>
ঝুটোপুটি, কোলাহল — বউকথাকও আর রাঙা বউটিকে<br/>
ডাকে নাকো-হলুদ পাখনা তার কোন যেন কাঁঠালে পলাশে</p>
<p>হারায়েছে; বউ উঠানে নাই — প’ড়ে আছে একখানা ঢেঁকি;<br/>
ধান কে কুটবে বলো-কত দিন সে তো আর কোটে নাকো ধান,<br/>
রোদেও শুকাতে সে যে আসে নাকো চুল তার — করে নাকে স্নান<br/>
এ-পুকুরে — ভাঁড়ারে ধানের বীজ কলায়ে গিয়েছে তার দেখি,<br/>
তবুও সে আসে নাকে; আজ এ দুপুরে এসে খই ভাজিবে কি?<br/>
হে চিল, সোনালি চিল, রাঙা রাজকন্যা আর পাবে না কি প্রাণ?				</p>
 </div><br><h2 id='lesson_40'>এখানে আকাশ নীল</h2><div aria-labelledby="ld-content-tab-16588" class="ld-tab-content ld-visible entry-content" id="ld-tab-content-16588" role="tabpanel" tabindex="0">
<p>				এখানে আকাশ নীল—নীলাভ আকাশ জুড়ে সজিনার ফুল<br/>
ফুটে থাকে হিম শাদা—রং তার আশ্বিনের আলোর মতন;<br/>
আকন্দফুলের কালো ভীমরুল এইখানে করে গুঞ্জরণ<br/>
রৌদ্রের দুপুর ভ’রে;—বারবার রোদ তার সুচিক্বণ চুল<br/>
কাঁঠাল জামের বুকে নিঙড়ায়ে;—দহে বিলে চঞ্চল আঙুল<br/>
বুলায়ে বুলায়ে ফেরে এইখানে জাম লিচু কাঁঠালের বন,<br/>
ধনপতি, শ্রীমন্তের, বেহুলার, লহনার ছুঁয়েছে চরণ;<br/>
মেঠো পথে মিশে আছে কাক আর কোকিলের শরীরের ধূল,</p>
<p>কবেকার কোকিলের জানো কি তা? যখন মুকুন্দরাম, হায়,<br/>
লিখিতেছিলেন ব’সে দু’পহরে সাধের সে চন্ডিকামঙ্গল,<br/>
কোকিলের ডাক শুনে লেখা তাঁর বাধা পায়—থেমে থেমে যায়;—<br/>
অথবা বেহুলা একা যখন চলেছে ভেঙে গাঙুড়ের জল<br/>
সন্ধ্যার অন্ধকারে, ধানক্ষেতে, আমবনে, অস্পষ্ট শাখায়<br/>
কোকিলের ডাক শুনে চোখে তার ফুটেছিল কুয়াশা কেবল।</p>
 </div><br><h2 id='lesson_41'>এখানে ঘুঘুর ডাকে অপরাহ্নে</h2><div aria-labelledby="ld-content-tab-16558" class="ld-tab-content ld-visible entry-content" id="ld-tab-content-16558" role="tabpanel" tabindex="0">
<p>				এখানে ঘুঘুর ডাকে অপরাহ্নে শান্তি আসে মানুষের মনে;<br/>
এখানে সবুজ শাখা আঁকাবাঁকা হলুদ পাখিরে রাখে ঢেকে;<br/>
জামের আড়ালে সেই বউকথাকওটিরে যদি ফেল দেখে<br/>
একবার — একবার দু’পহর অপরাহ্নে যদি এই ঘুঘুর গুঞ্জনে<br/>
ধরা দাও — তাহলে অনন্তকাল থাকিতে যে হবে এই বনে;<br/>
মৌরির গন্ধমাখা ঘাসের শরীরে ক্লান্ত দেহটিরে রেখে<br/>
আশ্বিনের ক্ষেতঝরা কচি কচি শ্যামা পোকাদের কাছে ডেকে<br/>
রব আমি চকোরীর সাথে যেন চকোরের মতন মিলনে;</p>
<p>উঠানে কে রূপবতী খেলা করে — ছাড়ায়ে দিতেছে বুঝি ধান<br/>
শালিখের; ঘাস থেকে ঘাসে ঘাসে খুঁটে খুঁটে খেতেছে সে তাই;<br/>
হলুদ নরম পায়ে খয়েরি শালিখগুলো ডরিছে উঠান;<br/>
চেয়ে দ্যাখো সুন্দরীরে : গোরোচনা রূপ নিয়ে এসেছে কি রাই!<br/>
নীলনদে — গাঢ় রৌদ্রে — কবে আমি দেখিয়াছি — করেছিল স্নান — 				</p>
 </div><br><h2 id='lesson_42'>এখানে প্রাণের স্রোত আসে যায়</h2><div aria-labelledby="ld-content-tab-16565" class="ld-tab-content ld-visible entry-content" id="ld-tab-content-16565" role="tabpanel" tabindex="0">
<p>				এখানে প্রাণের স্রোত আসে যায় — সন্ধ্যায় ঘুমায় নীরবে<br/>
মাটির ভিটের ‘পরে — লেগে থাকে অন্ধকারে ধুলোর আঘ্রাণ<br/>
তাহাদের চোখে — মুখে; — কদমের ডালে পেঁচা কথা কবে —<br/>
কাঁঠালের ডাল থেকে হিজলের ডালে গিয়ে করিবে আহ্বান<br/>
সাপমাসী পোকাটিরে… সেই দিন আঁধারে উঠিবে নড়ে ধান<br/>
ইঁদুরের ঠোঁটে — চোখে; বাদুড়ের কালো ডানা করমচা পল্লবে</p>
<p>কুয়াশারে নিঙড়ায়ে উড়ে যাবে আরো দূর নীল কুয়াশায়,<br/>
কেউ তাহা দেখিবে না; — সেদিন এ পাড়াগাঁর পথের বিষ্ময়<br/>
দেখিতে পাবো না আর — ঘুমায়ে রহিবে সব; যেমন ঘুমায়<br/>
আজ রাতে মৃত যারা; যেমন হতেছে ঘুমে ক্ষয়<br/>
অশ্বত্থ ঝাউয়ের পাতা চুপে — চুপে আজ রাতে, হায়;<br/>
যেমন ঘুমায় মৃতা, — তাহার বুকের শাড়ি যেমন ঘুমায়।				</p>
 </div><br><h2 id='lesson_43'>কখন সোনার রোদ নিভে গেছে</h2><div aria-labelledby="ld-content-tab-16555" class="ld-tab-content ld-visible entry-content" id="ld-tab-content-16555" role="tabpanel" tabindex="0">
<p>				কখন সোনার রোদ নিভে গেছে — অবিরল শুপুরির সারি<br/>
আঁধারে যেতেছে ডুবে — প্রান্তরের পার থেকে গরম বাতাস<br/>
ক্ষুধিত চিলের মতো চৈত্রের এ অন্ধকার ফেলিতেছে শ্বাস;<br/>
কোন চৈত্রে চলে গেছে সেই মেয়ে — আসিবে না করে গেছে আড়ি :<br/>
ক্ষীরুই গাছের পাশে একাকী দঁড়ায়ে আজ বলিতে কি পারি<br/>
কোথাও সে নাই এই পৃথিবীতে তাহার শরীর থেকে শ্বাস<br/>
ঝরে গেছে বলে তারে ভুলে গেছে নক্ষত্রের অসীম আকাশ,<br/>
কোথাও সে নাই আর — পাব নাকো তারে কোনো পৃথিবী নিঙাড়ি?</p>
<p>এই মাঠে — এই ঘাসে ফল্‌সা এ-ক্ষীরুয়ে যে গন্ধ লেগে আছে<br/>
আজও তার যখন তুলিতে যাই ঢেঁকিশাক — দুপুরের রোদে<br/>
সর্ষের ক্ষেতের দিকে চেয়ে থাকি — অঘ্রাণে যে ধান ঝরিয়াছে<br/>
তাহার দু-এক গুচ্ছ তুলে নিই, চেয়ে দেখি নির্জন আমোদে<br/>
পৃথিবীর রাঙা রোদে চড়িতেছে আকাঙ্ক্ষায় চিনিচাঁপা গাছে —<br/>
জানি সে আমার কাছে আছে আজো — আজো সে আমার কাছে কাছে।				</p>
 </div><br><h2 id='lesson_44'>কত দিন ঘাসে আর মাঠে</h2><div aria-labelledby="ld-content-tab-413" class="ld-tab-content ld-visible entry-content" id="ld-tab-content-413" role="tabpanel" tabindex="0">
<p>				কত দিন ঘাসে আর মাঠে<br/>
আমার উৎসাহে প্রাণ কাটে<br/>
খড় খুঁটি—অশ্বথ্থের শুকনো পাতা চুপে উল্টাই<br/>
দু’একটা পোকা যদি পাই<br/>
আমারে চেনো না নাকি: আমি যে চড়াই।<br/>
কতদিন তোমাদের ভোরের উঠানে<br/>
দু’-একটা খই আর মুড়কির ঘ্রাণে<br/>
উড়ে আসি চুপে<br/>
দেখি কোনো রূপে<br/>
চাল ডাল ছোলা ক্ষুদ খুঁজে পাই কিনা<br/>
ঝুরঝুর ক’রে ফুল ফুরায় সজিনা<br/>
থুপ্‌ থুপ্‌ থুপ্‌ থুপ্‌—একাকী লাফাই<br/>
ঘুম নাই—চোখে ক্লান্তি নাই<br/>
থুপ্ থুপ্ থুপীর মতন<br/>
দেখিনি কি করি আহরণ<br/>
চিনি মিঠাইয়ের গুঁড়ি—মিশ্রির কণা<br/>
ছাতু আটা…কলসীর পাশে বুঝি নাচিছে খঞ্জনা!<br/>
আকাশে কতটা রোদ<br/>
তোমাদের এত কি আমোদ।<br/>
ছোট ছোট ছেলে আর মেয়েদের দল<br/>
উঠানে কিসের এত ভিড়<br/>
ছোট ছোট ছেলেমেয়ে—তোমাদের নরম শরীর<br/>
হাতে তবু পাটকেল—ঢিল ?<br/>
আমারে তাড়াও কেন? আমি বুঝি দাঁড়কাক চিল!<br/>
চীনেবাদামের খোসা শূন্য ঠোঙা এই শুধু চাই<br/>
আমি যে চড়াই।<br/>
যাই উড়ে যাই<br/>
জানালার পাশে<br/>
বোলতার চাক খুব বড়ো হয়ে আসে<br/>
হলদে বোলতা পাখি, ভাই<br/>
এসেছি চড়াই<br/>
এনেছি একটা কুটো আর এক খড়<br/>
এই নিয়ে ঘরের ভিতর<br/>
আমিও বানাবো এক ঘর<br/>
কি বলো তোমরা<br/>
ভাটের বনের থেকে এলে কি ভোমরা<br/>
মধু পেলে খুঁজে<br/>
সারাদিন একটুও ঘুমাইনি,—চোখ আসে বুজে<br/>
মাকড়শা, অন্ধকারে আছো তুমি মিশে<br/>
এখানে কার্ণিশে<br/>
আমারে ঘুমাতে দেবে ভাই<br/>
আমি যে চড়াই—<br/>
থাক ঘুম—যাই উড়ে যাই<br/>
আমি যে চড়াই।<br/>
ঘুম নাই—চোখে ক্লান্তি নাই<br/>
কাঠমল্লিকায়<br/>
কাঁঠালী শাখায়<br/>
করবীর বনে<br/>
হিজলের সনে<br/>
বেগুনের ভিড়ে<br/>
ঘাসের শরীরে<br/>
যাই—যাই—যাই<br/>
চাই—চাই—চাই<br/>
গাই—গাই—গাই<br/>
ঘুম নাই—নাই<br/>
আমি যে চড়াই।<br/>
তবু একদিন<br/>
যখন হলুদ তৃণ<br/>
ভ’রে আছে মাঠে<br/>
পাতায় শুকনো ডাঁটে<br/>
ভাসিছে কুয়াশা<br/>
দেখিলাম খানিকটা রোম<br/>
মাঠের কিনারে ঘাসে—নির্জন নরম<br/>
শিশিরে রয়েছে ডুবে—চোখ বুজে আছে<br/>
কেমন সহিষ্ণু ছায়া মুখের উপরে পড়িয়াছে<br/>
বহুক্ষণ আমারে থাকিতে বলে এইখানে<br/>
এই স্থির নীরবতা, এই করুণতা<br/>
মৃত্যুরে নিঃশেষ ক’রে দেয় নাকি: নক্ষত্রের সাথে কয় নাকি কথা ?<br/>
এর চেয়ে বেশি রূপ, বেশি রেখা, বেশি করুণতা<br/>
আর কে দেখাতে পারে<br/>
আকাশের নীল বুকে—অথবা এ ধুলোর আঁধারে।।</p>
<p>———————<br/>
বিকল্প পাঠ : ছত্র ৮ : ‘ধূসর স্তনের’ স্থানে ‘নরম শাড়ির’</p>
<p>[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]				</p>
 </div><br><h2 id='lesson_45'>কত ভোরে-দু’-পহরে</h2><div aria-labelledby="ld-content-tab-16587" class="ld-tab-content ld-visible entry-content" id="ld-tab-content-16587" role="tabpanel" tabindex="0">
<p>				কত ভোরে—দু’-পহরে – সন্ধ্যায় দেখি নীল শুপুরির বন<br/>
বাতাসে কাঁপিছে ধীরে;—খাঁচার শুকের মতো গাহিতেছে গান<br/>
কোন এক রাজকন্যা—পরনে ঘাসের শাড়ি—কালো চুলে ধান<br/>
বাংলার শালিধান—আঙিনায় ইহাদের করেছে বরণ,<br/>
হৃদয়ে জলের গন্ধ কন্যার—ঘুম নাই, নাইকো মরণ<br/>
তার আর কোনোদিন—পালঙ্কে সে শোয় নাকো, হয় নাকো স্লান,<br/>
লক্ষ্ণীপেঁচা শ্যামা আর শালিখের গানে তার জাগিতেছে প্রাণ-<br/>
সারাদিন—সারারাত বুকে ক’রে আছে তারে শুপুরির বন;</p>
<p>সকালে কাকের ডাকে আলো আসে, চেয়ে দেখি কালো দাঁড়কাক<br/>
সবুজ জঙ্গল ছেয়ে শুপুরির—শ্রীমন্তও দেখেছে এমন :<br/>
যখন ময়ূরপঙ্খী ভোরের সিন্ধুর মেঘে হয়েছে অবাক,<br/>
সুদূর প্রবাস থেকে ফিরে এসে বাংলার শুপুরির বন<br/>
দেখিয়াছে—অকস্মাৎ গাঢ় নীল : করুণ কাকের ক্লান্ত ডাক<br/>
শুনিয়াছে—সে কত শতাব্দী আগে ডেকেছিল তাহারা যখন।</p>
 </div><br><h2 id='lesson_46'>কতদিন তুমি আর আমি এসে এইখানে বসিয়াছি</h2><div aria-labelledby="ld-content-tab-16564" class="ld-tab-content ld-visible entry-content" id="ld-tab-content-16564" role="tabpanel" tabindex="0">
<p>				কতদিন তুমি আর আমি এসে এইখানে বসিয়াছি ঘরের ভিতর<br/>
খড়ের চালের নিচে, অন্ধকারে; — সন্ধ্যার ধূসর সজল<br/>
মৃদু হাত খেলিতেছে হিজল জামের ডালে — বাদুড় কেবল<br/>
করিতেছে আসা-যাওয়া আকাশের মৃদু পথে — ছিন্ন ভিজে খড়<br/>
বুকে নিয়ে সনকার মতো যেন পড়ে আছে নরম প্রান্তর;<br/>
বাঁকা চাঁদ চেয়ে আছে — কুয়াশায় গা ভাসায়ে দেয় অবিরল<br/>
নিঃশব্দ গুবরে পোকা — সাপমাসী — ধানী শ্যামাপোকাদের দল;<br/>
দিকে দিকে চালধোয়া গন্ধ মৃদু — ধূসর শাড়ির ক্ষীণ স্বর</p>
<p>শোনা যায় — মানুষের হৃদয়ের পুরোনো নীরব<br/>
বেদনার গন্ধ ভাসে — খড়ের চালের নিচে তুমি আর আমি<br/>
কতদিন মলিন আলোয় বসে দেখেছি বুঝেছি এই সব;<br/>
সময়ের হাত থেকে ছুটি পেয়ে স্বপনের গোধূলিতে নামি<br/>
খড়ের চালের নিচে মুখোমুখি বসে থেকে তুমি আর আমি<br/>
ধূসর আলোয় বসে কতদিন দেখেছি বুঝেছি এইসব।				</p>
 </div><br><h2 id='lesson_47'>কতদিন সন্ধ্যার অন্ধকারে</h2><div aria-labelledby="ld-content-tab-16562" class="ld-tab-content ld-visible entry-content" id="ld-tab-content-16562" role="tabpanel" tabindex="0">
<p>				কতদিন সন্ধ্যার অন্ধকারে মিলিয়াছি আমরা দুজনে;<br/>
আকাশ প্রদীপ জ্বেলে তখন কাহারা যেন কার্তিকের মাস<br/>
সাজায়েছে, — মাঠ থেকে গাজন গানের স্নান ধোঁয়াটে উচ্ছ্বাস<br/>
ভেসে আসে; ডানা তুলে সাপমাসী উড়ে যায় আপনার মনে<br/>
আকন্দ বনের দিকে; একদল দাঁড়কাক ম্লান গুঞ্জরণে<br/>
নাটার মতন রাঙা মেঘ নিঙড়ায়ে নিয়ে সন্ধ্যার আকাশ<br/>
দু’মুহূর্ত ভরে রাখে — তারপর মৌরির গন্ধমাখা ঘাস<br/>
পড়ে থাক: লক্ষ্মীপেঁচা ডাল থেকে ডালে শুধু উড়ে চলে বনে</p>
<p>আধো ফোটা জ্যোৎস্নায়; তখন ঘাসের পাশে কতদিন তুমি<br/>
হলুদ শাড়িটি বুকে অন্ধকারে ফিঙ্গার পাখনার মতো<br/>
বসেছ আমার কাছে এইখানে — আসিয়াছে শটিবন চুমি<br/>
গভীর আঁধার আরো — দেখিয়াছি বাদুড়ের মৃদু অবিরত<br/>
আসা — যাওয়া আমরা দুজনে বসে বলিয়াছি ছেঁড়াফাঁড়া কত<br/>
মাঠ ও চাঁদের কথা: ম্লান চোখে একদিন সব শুনেছ তো।				</p>
 </div><br><h2 id='lesson_48'>কেমন বৃষ্টি ঝরে</h2><div aria-labelledby="ld-content-tab-416" class="ld-tab-content ld-visible entry-content" id="ld-tab-content-416" role="tabpanel" tabindex="0">
<p>				কেমন বৃষ্টি ঝরে—মধুর বৃষ্টি ঝরে—ঘাসে যে বৃষ্টি ঝরে—রোদে যে বৃষ্টি ঝরে আজ<br/>
কেমন সবুজ পাতা—জামীর সবুজ আরও—ঘাস যে হাসির মতো—রোদ যে সোনার মতো ঘাসে<br/>
সোনার রেখার মতো—সোনার রিঙের মতো—রোদ যে মেঘের কোলে—তোমার গালের টোলে রোদ<br/>
তোমার চুলে যে রোদ—মেঘের মতন চুলে—তোমার চোখে যে রোদ—সেও যে মেঘের মতো চোখ<br/>
আকাশে সোনালি চিল পাখনা ছড়ায়ে কাঁদে—(এমন সোনালি চিল)—সোনালি রেণুর মতো ঝরিছে কান্না আহা, মিশরে শুনেছি যেন কবে<br/>
আকাশে এমন ছেঁড়া ময়লা মেঘের রাশ—পড়েছে তাদের ছায়া নীলের ঘোলা জলে নিঝুম পিরামিডে<br/>
এমনই সোনালি রোদ—সোনার থামের মতো—ঘিয়ের শিখার মতো রয়েছে আকাশ ছিঁড়ে তবু<br/>
কেঁদেছে সোনালি চিল এমনই আকাশ ঘুরে—শুনেছি মিশরে আমি হাজার হাজার যুগ আগে<br/>
তোমার চুলে যে রোদ—মেঘের মতন চুলে—তোমার চোখে যে রোদ—সেও যে মেঘের মতো চোখ<br/>
কেমন বৃষ্টি ঝরে—মধুর বৃষ্টি ঝরে—ঘাসে যে বৃষ্টি ঝরে—রোদে যে বৃষ্টি ঝরে আজ</p>
<p>———————<br/>
[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]</p>
 </div><br><h2 id='lesson_49'>কোথাও চলিয়া যাবো একদিন</h2><div aria-labelledby="ld-content-tab-16548" class="ld-tab-content ld-visible entry-content" id="ld-tab-content-16548" role="tabpanel" tabindex="0">
<p>				কোথাও চলিয়া যাবো একদিন;-তারপর রাত্রির আকাশ<br/>
অসংখ্য নক্ষত্র নিয়ে ঘুরে যাবে কতকাল জানিব না আমি;<br/>
জানিব না কতকাল উঠানে ঝরিবে এই হলুদ বাদামী<br/>
পাতাগুলো-মাদারের ডুমুরের-সোঁদা গন্ধ-বাংলার শ্বাস<br/>
বুকে নিয়ে তাহাদের;-জানিব না পরথুপী মধুকূপী ঘাস<br/>
কত কাল প্রান-রে ছড়ায়ে রবে- কাঁঠাল শাখার থেকে নামি<br/>
পাখনা ডলিবে পেচাঁ এই ঘাসে-বাংলার সবুজ বালামী<br/>
ধানী শাল পশমিনা বুকে তার -শরতের রোদের বিলাস</p>
<p>কতো কাল নিঙড়াবে;-আচলে নাটোর কথা ভুলে গিয়ে বুঝি<br/>
কিশোরের মুখে চেয়ে কিশোরী করিবে তার মৃদু মাথা নিচু;<br/>
আসন্ন সন্ধ্যার কাক-করুণ কাকের দল খোড়া নীড় খুঁজি<br/>
উড়ে যাবে;-দুপুরে ঘাসের বুকে সিদুরের মতো রাঙা লিচু<br/>
মুখে গুজে পড়ে রবে-আমিও ঘাসের বুকে রবো মুখ গুজি;<br/>
মৃদু কাঁকনের শব্দ-গোরোচনা জিনি রং চিনিব না কিছু-				</p>
 </div><br><h2 id='lesson_50'>কোথাও দেখিনি আহা এমন বিজন ঘাস</h2><div aria-labelledby="ld-content-tab-16536" class="ld-tab-content ld-visible entry-content" id="ld-tab-content-16536" role="tabpanel" tabindex="0">
<p>				কোথাও দেখিনি, আহা, এমন বিজন ঘাস – প্রান্তরের পারে<br/>
নরম বিমর্ষ চোখে চেয়ে আছে-নীল বুকে আছে তাহাদের<br/>
গঙ্গাফড়িঙের নীড়, কাঁচপোকা, প্রজাপতি, শ্যামাপোকা ঢের,<br/>
হিজলের ক্লান- পাতা,- বটের অজস্র ফল ঝরে বারে বারে<br/>
তাহাদের শ্যাম বুকে,-পাড়াগাঁর কিশোরেরা যখন কান্তারে<br/>
বেতের নরম ফল, নাটা ফল খেতে আসে, ধুন্দুল বীজের<br/>
খোঁজ করে ঘাসে ঘাসে-বক তাহা জানে নাকো, পায় নাকো টের<br/>
শালিখ খঞ্জনা তাহা; লক্ষ লক্ষ ঘাস এই নদীর দু’ধারে</p>
<p>নরম কান্তারে এই পাড়াগার বুকে শুয়ে সে কোন্‌ দিনের<br/>
কথা ভাবে; তখন এ জলসিড়ি শুকায়নি, মজেনি আকাশ,<br/>
বল্লাল সেনের ঘোড়া-ঘোড়ার কেশর ঘেরা ঘুঙুর জিনের<br/>
শব্দ হত এই পথে আরো আগে রাজপুত্র কতো দিন রাশ<br/>
টেনে টেনে এই পথে কি যেন খুঁজেছে, আহা হয়েছে উদাস,<br/>
আজ আর খোঁজাখুজি নাই কিছু- নাটাফলে মিটিতেছে আশ-				</p>
 </div><br><h2 id='lesson_51'>অনন্ত জীবন যদি পাই আমি</h2><div aria-labelledby="ld-content-tab-411" class="ld-tab-content ld-visible entry-content" id="ld-tab-content-411" role="tabpanel" tabindex="0">
<p>অনন্ত জীবন যদি পাই আমি—তাহ’লে অনন্তকাল একা<br/>পৃথিবীর পথে আমি ফিরি যদি দেখিব সবুজ ঘাস<br/>ফুটে উঠে—দেখিব হলুদ ঘাস ঝরে যায়—দেখিব আকাশ<br/>শাদা হয়ে উঠে ভোরে—ছেঁড়া মুনিয়ার মত রাঙা রক্ত—রেখা<br/>লেগে থাকে বুকে তার সন্ধ্যায়—বারবার নক্ষত্রের দেখা<br/>পাব আমি; দেখিব অচেনা নারী আলগা খোঁপার ফাঁস<br/>খুলে ফেলে চলে যায়—মুখে তার নাই আহা গোধূলির নরম আভাস।</p>
<p>অনন্ত জীবন যদি পাই আমি—তাহ’লে অসীমকাল একা<br/>পৃথিবীর পথে যদি ফিরি আমি—ট্রাম বাস ধুলো<br/>দেখিব অনেক আমি—দেখিব অনেকগুলো<br/>বস্তি, হাট—এঁদো গলি, ভাঙ্গা কলকী হাড়ী<br/>মারামারি, গালাগালি, ট্যারা চোখ, পচা চিংড়ি—কত কি দেখিব নাহি লেখা<br/>তবুও তোমার সাথে অনন্তকালেও আর হবে নাকো’ দেখা।</p>
<p>————-<br/>[সংযোজন<br/>‘রূপসী বাংলা’র পাণ্ডুলিপি খাতার অন্যান্য কবিতা<br/>১৯৮৪]</p>
 </div><br><h2 id='lesson_52'>অশ্বত্থ বটের পথে</h2><div aria-labelledby="ld-content-tab-16568" class="ld-tab-content ld-visible entry-content" id="ld-tab-content-16568" role="tabpanel" tabindex="0">
<p>				অশ্বত্থ বটের পথে অনেক হয়েছি আমি তোমাদের সাথী;<br/>
ছড়ায়েছি খই ধান বহুদিন উঠানের শালিখের তরে;<br/>
সন্ধ্যায় পুকুর থেকে হাঁসটিরে নিয়ে আমি তোমাদের ঘরে<br/>
গিয়েছি অনেক দিন, — দেখিয়াছি ধূপ জ্বালো, ধরো সন্ধ্যাবাতি<br/>
থোড়ের মতন শাদা ভিজে হাতে, — এখুনি আসিবে কিনা রাতি<br/>
বিনুনি বেঁধেছ তাই — কাঁচপোকাটিপ তুমি কপারে পরে<br/>
পড়িয়াছ… তারপর ঘুমায়েছ: কল্কাপাড় আঁচলটি ঝরে<br/>
পানের বাটার পরে; নোনার মতন নম্র শরীরটি পাতি</p>
<p>নির্জন পালঙ্কে তুমি ঘুমায়েছ, — বউকথাকওটির ছানা<br/>
নীল জামরুল নীড়ে — জ্যোৎস্নায় — ঘুমায়ে রয়েছে যেন, হায়,<br/>
আর রাত্রি মাতা পাখিটির মতো ছড়ায়ে রয়েছে তার ডানা।<br/>
আজ আমি ক্লান্ত চোখে ব্যবহৃত জীবনের ধুলোয় কাঁটায়<br/>
চলে গেছে বহু দূরে; — দেখোনিকে, বোঝানিকো, করনিকো মানা<br/>
রূপসী শঙ্খের কৌটা তুমি যে গো প্রাণহীন — পানের বাটায়।</p>
<p>(১৩২৬ এর কতগুলো দিনের স্মরণে)				</p>
 </div><br><h2 id='lesson_53'>অশ্বত্থে সন্ধ্যার হাওয় যখন লেগেছে</h2><div aria-labelledby="ld-content-tab-16551" class="ld-tab-content ld-visible entry-content" id="ld-tab-content-16551" role="tabpanel" tabindex="0">
<p>				অশ্বত্থে সন্ধ্যার হাওয় যখন লেগেছে নীল বাংলার বনে<br/>
মাঠে মাঠে ফিরি একা: মনে হয় বাংলার জীবনে সঙ্কট<br/>
শেষ হয়ে গেছে আজ; — চেয়ে দেখ কতো শত শতাব্দীর বট<br/>
হাজার সবুজ পাতা লাল ফল বুকে লয়ে শাখার ব্যজনে<br/>
আকাঙ্খার গান গায় — অশ্বত্থেরও কি যেন কামনা জাগে মনে :<br/>
সতীর শীতল শব বহু দিন কোলে লয়ে যেন অকপট<br/>
উমার প্রেমের গল্প পেয়েছে সে, চন্দ্রশেখরের মতো তার জট<br/>
উজ্জ্বল হতেছে তাই সপ্তমীর চাঁদের আজ পুনরাগমনে;</p>
<p>মধুকূপী ঘাস-ছাওয়া ধলেশ্বরীটির পাড়ে গৌরী বাংলার<br/>
এবার বল্লাল সেন আসিবে না জানি আমি — রায়গুণাকর<br/>
আসিবে না — দেশবন্ধু আসিয়াছে খরধার পদ্মায় এবার,<br/>
কালীগহে ক্লান্ত গাংশালিখের ভিড়ে যেন আসিয়াছে ঝড়,<br/>
আসিয়াছে চন্ডীদাস — রামপ্রসাদের শ্যামা সাথে সাথে তার;<br/>
শঙ্খমালা, চন্দ্রমালা : মৃত শত কিশোরীর কঙ্কণের স্বর।				</p>
 </div><br><h2 id='lesson_54'>আকাশে চাঁদের আলো</h2><div aria-labelledby="ld-content-tab-16589" class="ld-tab-content ld-visible entry-content" id="ld-tab-content-16589" role="tabpanel" tabindex="0">
<p>				১<br/>
আকাশে চাঁদের আলো—উঠোনে চাঁদের আলো—নীলাভ চাঁদের আলো—এমন চাঁদের আলো আজ<br/>
বাতাসে ঘুঘুর ডাক—অশত্থে ঘুঘুর ডাক—হৃদয়ে ঘুঘু যে ডাকে—নরম ঘুঘুর ডাক আজ<br/>
তুমি যে রয়েছ কাছে—ঘাসে যে তোমার ছায়া—তোমার হাতের ছায়া—তোমার শাড়ির ছায়া ঘাসে<br/>
আকাশে চাঁদের আলো—উঠোনে চাঁদের আলো—নীলাভ চাঁদের আলো—এমন চাঁদের আলো আজ</p>
<p>২<br/>
কেউ যে কোথাও নেই—সকলে গিয়েছে মরে—সকলে গিয়েছে চলে—উঠান রয়েছে শুধু একা<br/>
শিশুরা কাঁদে না কেউ—রুগিরা হাঁপায় না তো—বুড়োরা কয় না কথা : থুবড়ো ব্যথার কথা যত<br/>
এখানে সকাল নাই—এখানে দুপুর নাই—এখানে জনতা নাই—এখানে সমাজ নাই—নাইকো মূর্খ ধাঁধা কিছু<br/>
আকাশে চাঁদের আলো—উঠোনে চাঁদের আলো—নীলাভ চাঁদের আলো—এমন চাঁদের আলো আজ</p>
<p>৩<br/>
আর তো ক্লান্তি নাই—নাইকো চেষতা আজ—নাইকো রক্ত ব্যথা—বিমূঢ় ভিড়ের থেকে নিয়েছি জীবন ভরে ছুটি<br/>
হেঁটেছি অনেক পথ—আমার ফুরালো পথ—এখানে সকল পথ তোমার পায়ের পথে গিয়েছে নীলাভ ঘাসে মুছে<br/>
তুমি যে রয়েছ কাছে—ঘাসে যে তোমার ছায়া—তোমার হাতের ছায়া—তোমার শাড়ির ছায়া ঘাসে<br/>
আকাশে চাঁদের আলো—উঠোনে চাঁদের আলো—নীলাভ চাঁদের আলো—এমন চাঁদের আলো আজ</p>
<p>——————————-<br/>
[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]				</p>
 </div><br><h2 id='lesson_55'>আকাশে সাতটি তারা যখন উঠেছে ফুটে</h2><div aria-labelledby="ld-content-tab-16535" class="ld-tab-content ld-visible entry-content" id="ld-tab-content-16535" role="tabpanel" tabindex="0">
<p>				আকাশে সাতটি তারা যখন উঠেছে ফুটে আমি এই ঘাসে<br/>
বসে থাকি; কামরাঙা লাল মেঘ যেন মৃত মনিয়ার মতো<br/>
গঙ্গাসাগরের ঢেউয়ে ডুবে গেছে-আসিয়াছে শান- অনুগত<br/>
বাংলার নীল সন্ধ্যা-কেশবতী কন্যা যেন এসেছে আকাশে;<br/>
আমার চোখের পরে আমার মুখের পরে চুল তার ভাসে;<br/>
পৃথিবীর কোনো পথ এ কন্যারে দেখেনিকো দেখি নাই অত<br/>
অজস্র চুলের চুমা হিজলে কাঁঠালে জামে ঝরে অবিরত,<br/>
জানি নাই এত স্নিগ্ধ গন্ধ ঝরে রূপসীর চুলের বিন্যাসে</p>
<p>পৃথিবীর কোনো পথে; নরম ধানের গন্ধ-কলমীর ঘ্রাণ,<br/>
হাঁসের পালক, শর, পুকুরের জল, চাঁদা সরপুটিদের<br/>
মৃদু ঘ্রাণ, কিশোরীর চাল ধোয়া ভিজে হাত-শীত হাতখান,<br/>
কিশোরের পায়ে- দলা মুথাঘাস,-লাল লাল বটের ফলের<br/>
ব্যথিত গন্ধের ক্লান- নীরবতা-এরি মাঝে বাংলার প্রাণ;<br/>
আকাশে সাতটি তারা যখন উঠেছে ফুটে আমি পাই টের।				</p>
 </div><br><h2 id='lesson_56'>আজ তারা কই সব</h2><div aria-labelledby="ld-content-tab-16579" class="ld-tab-content ld-visible entry-content" id="ld-tab-content-16579" role="tabpanel" tabindex="0">
<p>				আজ তারা কই সব? ওখানে হিজল গাছ ছিল এক — পুকুরের জলে<br/>
বহুদিন মুখ দেখে গেছে তার; তারপর কি যে তার মনে হল কবে<br/>
কখন সে ঝরে গেল, কখন ফুরাল, আহা, — চলে গেল কবে যে নীরবে,<br/>
তাও আর জানি নাকো; ঠোট ভাঙা দাঁড়কাক ঐ বেলগাছটির তলে<br/>
রোজ ভোরে দেখা দিত — অন্য সব কাক আর শালিখের হৃষ্ট কোলাহলে<br/>
তারে আর দেখি নাকো — কতদিন দেখি নাই; সে আমার ছেলেবেলা হবে,<br/>
জানালার কাছে এক বোলতার চাক ছিল — হৃদয়ের গভীর উৎসবে<br/>
খেলা করে গেছে তারা কত দিন — ফড়িঙ কীটের দিন যত দিন চলে</p>
<p>তাহারা নিকটে ছিলো — রোদের আনন্দে মেতে — অন্ধকারে শান্ত ঘুম খুঁজে<br/>
বহুদিন কাছে ছিলো; — অনেক কুকুর আজ পথে ঘাটে নড়াচড়া করে<br/>
তবুও আঁধারে ঢের মৃত কুকুরের মুখ — মৃত বিড়ালের ছায়া ভাসে;<br/>
কোথায় গিয়েছে তারা? ওই দূর আকাশেল নীল লাল তারার ভিতরে<br/>
অথবা মাটির বুকে মাটি হয়ে আছে শুধু — ঘাস হয়ে আছে শুধু ঘাসে?<br/>
শুধালাম — উত্তর দিল না কেউ উদাসীন অসীম আকাশে।				</p>
 </div><br><h2 id='lesson_57'>আবার আসিব ফিরে</h2><div aria-labelledby="ld-content-tab-16544" class="ld-tab-content ld-visible entry-content" id="ld-tab-content-16544" role="tabpanel" tabindex="0">
<p>				আবার আসিব ফিরে ধানসিড়ির তীরে — এই বাংলায়<br/>
হয়তো মানুষ নয় — হয়তো বা শঙ্খচিল শালিখের বেশে;<br/>
হয়তো ভোরের কাক হয়ে এই কার্তিকের নবান্নের দেশে<br/>
কুয়াশার বুকে ভেসে একদিন আসিব এ কাঠাঁলছায়ায়;<br/>
হয়তো বা হাঁস হব — কিশোরীর — ঘুঙুর রহিবে লাল পায়,<br/>
সারা দিন কেটে যাবে কলমীর গন্ধ ভরা জলে ভেসে-ভেসে;<br/>
আবার আসিব আমি বাংলার নদী মাঠ ক্ষেত ভালোবেসে<br/>
জলাঙ্গীর ঢেউয়ে ভেজা বাংলার এ সবুজ করুণ ডাঙায়;</p>
<p>হয়তো দেখিবে চেয়ে সুদর্শন উড়িতেছে সন্ধ্যার বাতাসে;<br/>
হয়তো শুনিবে এক লক্ষ্মীপেচাঁ ডাকিতেছে শিমুলের ডালে;<br/>
হয়তো খইয়ের ধান ছড়াতেছে শিশু এক উঠানের ঘাসে;<br/>
রূপসা ঘোলা জলে হয়তো কিশোর এক শাদা ছেঁড়া পালে<br/>
ডিঙা রায় — রাঙা মেঘ সাঁতরায়ে অন্ধকারে আসিতেছে নীড়ে<br/>
দেখিবে ধবল বক: আমারেই পাবে তুমি ইহাদের ভিড়ে —				</p>
 </div><br><h2 id='lesson_58'>আমাদের রূঢ় কথা শুনে</h2><div aria-labelledby="ld-content-tab-16575" class="ld-tab-content ld-visible entry-content" id="ld-tab-content-16575" role="tabpanel" tabindex="0">
<p>				আমাদের রূঢ় কথা শুনে তুমি সরে যাও আরো দূরে বুঝি নীলাকাশ;<br/>
তোমার অনন্ত নীল সোনালি ভোমরা নিয়ে কোনো দূর শান্তির ভিতরে<br/>
ডুবে যাবে? কত কাল কেটে গেল, তবু তার কুয়াশার পর্দা না সরে<br/>
পিরামিড্‌ বেবিলন শেষ হল — ঝরে গেল কতবার প্রান্তরের ঘাস;<br/>
তবুও লুকায়ে আছে যেই রূপ নক্ষত্রে তা কোনোদিন হল না প্রকাশ:<br/>
যেই স্বপ্ন যেই সত্য নিয়ে আজ আমরা চলিয়া যাই ঘরে,<br/>
কোনো এক অন্ধকারে হয়তো তা আকাশের যাযাবর মরালের স্বরে<br/>
নতুন স্পন্দন পায় নতুন আগ্রহে গন্ধে ভরে ওঠে পৃথিবীর শ্বাস;</p>
<p>তখন আমরা ওই নক্ষত্রের দিকে চাই — মনে হয় সব অস্পষ্টতা<br/>
ধীরে ধীরে ঝরিতেছে, — যেই রূপ কোনোদিন দেখি নাই পৃথিবীর পথে,<br/>
যেই শানি — মৃত জননীর মতো চেয়ে থাকে — কয় নাকো কথা,<br/>
যেই স্বপ্ন বার বার নষ্ট হয় আমাদের এই সত্য রক্তের জগতে,<br/>
আজ যাহা ক্লান্ত ক্ষীণ আজ যাহা নগ্ন চূর্ণ — অন্ধ মৃত হিম,<br/>
একদিন নক্ষত্রের দেশে তারা হয়ে রবে গোলাপের মতন রক্তিম।				</p>
 </div><br><h2 id='lesson_59'>এ-সব কবিতা আমি যখন লিখেছি</h2><div aria-labelledby="ld-content-tab-16563" class="ld-tab-content ld-visible entry-content" id="ld-tab-content-16563" role="tabpanel" tabindex="0">
<p>				এ-সব কবিতা আমি যখন লিখেছি বসে নিজ মনে একা;<br/>
চালতার পাতা থেকে টুপ — টুপ জ্যোৎস্নায় ঝরছে শিশির;<br/>
কুয়াশায় সি’র হয়ে ছিল স্নান ধানসিড়ি নদীটির তীরে;<br/>
বাদুড় আধাঁর ডানা মেলে হিম জ্যোৎস্নায় কাটিয়াছে রেখা<br/>
আকাঙ্খার; নিভু দীপ আগলায়ে মনোরমা দিয়ে গেছে দেখা<br/>
সঙ্গে তার কবেকার মৌমাছির…. কিশোরীর ভিড়<br/>
আমের বউল দিল শীতরাতে; — আনিল আতার হিম ক্ষীর;<br/>
মলিন আলোয় আমি তাহাদের দেখিলাম, — এ কবিতা লেখা</p>
<p>তাহাদের ম্লান মনে কবে, তাহাদের কড়ির মতন<br/>
ধূসর হাতের রূপ মনে করে; তাহাদের হৃদয়ের তরে।<br/>
সে কত শতাব্দী আগে তাহাদের করুণ শঙ্খের মতো স্তন<br/>
তাহাদের হলুদ শাড়ি — ক্ষীর দেহ — তাহাদের অপরূপ মন<br/>
চলে গেছে পৃথিবীর সব চেয়ে শান্ত হিম সান্ত্বনার ঘরে :<br/>
আমার বিষন্ন স্বপ্নে থেকে থেকে তাহাদের ঘুম ভেঙে পড়ে।				</p>
 </div><br><h2 id='lesson_60'>এই জল ভালো লাগে</h2><div aria-labelledby="ld-content-tab-16570" class="ld-tab-content ld-visible entry-content" id="ld-tab-content-16570" role="tabpanel" tabindex="0">
<p>				এই জল ভালো লাগে; বৃষ্টির রূপালি জল কত দিন এসে<br/>
ধুয়েছে আমার দেহ — বুলায়ে দিয়েছে চুল — চোখের উপরে<br/>
তার শান — স্নিগ্ধ হাত রেখে কত খেলিয়াছে, — আবেগের ভরে<br/>
ঠোঁটে এসে চুমা দিয়ে চলে গেছে কুমারীর মতো ভালোবেসে;<br/>
এই জল ভালো লাগে; — নীলপাতা মৃদু ঘাস রৌদ্রের দেশে<br/>
ফিঙ্গা যেমন তার দিনগুলো ভালোবাসে — বনের ভিতর<br/>
বার বার উড়ে যায়, — তেমনি গোপন প্রেমে এই জল ঝরে<br/>
আমার দেহের পরে আমার চোখের পরে ধানের আবেশে</p>
<p>ঝরে পড়ে; — যখন অঘ্রাণ রাতে ভরা ক্ষেত হয়েছে হলুদ,<br/>
যখন জামের ডালে পেঁচার নরম হিম গান শোনা যায়,<br/>
বনের কিনা েঝরে যেই ধান বুকে করে শান — শালিখুদ,<br/>
তেমনি ঝরিছে জল আমার ঠোঁটের পরে চোখের পাতায় —<br/>
আমার চুলের পরে, — অপরাহ্নে রাঙা রোদে সবুজ আতায়<br/>
রেখেছে নরম হাত যেন তার — ঢালিছে বুকের থেকে দুধ।				</p>
 </div><br><h2 id='lesson_61'>এই ডাঙা ছেড়ে হায়</h2><div aria-labelledby="ld-content-tab-407" class="ld-tab-content ld-visible entry-content" id="ld-tab-content-407" role="tabpanel" tabindex="0">
<p>				এই ডাঙা ছেড়ে হায় রূপ কে খুঁজিতে যায় পৃথিবীর পথে।<br/>
বটের শুকনো পাতা যেন এক যুগান্তের গল্প ডেকে আনে:<br/>
ছড়ায়ে রয়েছে তারা প্রান্তরের পথে পথে নির্জন অঘ্রানে;—<br/>
তাদের উপেক্ষা ক’রে কে যাবে বিদেশে বলো—আমি কোনো-মতে<br/>
বাসমতী ধানক্ষেত ছেড়ে দিয়ে মালাবারে—উটির পর্বতে<br/>
যাব নাকো, দেখিব না পামগাছ মাথা নাড়ে সমুদ্রের গানে<br/>
কোন দেশে,—কোথায় এলাচিফুল দারুচিনি বারুণীর প্রাণে<br/>
বিনুনি খসায়ে ব’সে থাকিবার স্বপ্ন আনে;—পৃথিবীর পথে</p>
<p>যাব নাকো : অশ্বত্থের ঝরাপাতা স্লান শাদা ধুলোর ভিতর,<br/>
যখন এ-দু’-পহরে কেউ নাই কোনো দিকে—পাখিটিও নাই,<br/>
অবিরল ঘাস শুধু ছড়ায়ে র’য়েছে মাটি কাঁকরের ’পর,<br/>
খড়কুটো উল্টায়ে ফিরিতেছে দু’একটা বিষণ্ণ চড়াই,<br/>
অশ্বত্থের পাতাগুলো প’ড়ে আছে স্লান শাদা ধুলোর ভিতর;<br/>
এই পথ ছেড়ে দিয়ে এ-জীবন কোনোখানে গেল নাকো তাই।				</p>
 </div><br><h2 id='lesson_62'>এই পৃথিবীতে আমি অবসর নিয়ে শুধু আসিয়াছি</h2><div aria-labelledby="ld-content-tab-16576" class="ld-tab-content ld-visible entry-content" id="ld-tab-content-16576" role="tabpanel" tabindex="0">
<p>				এই পৃথিবীতে আমি অবসর নিয়ে শুধু আসিয়াছি — আমি হৃষ্ট কবি<br/>
আমি এক; — ধুয়েছি আমার দেহ অন্ধকারে একা একা সমুদ্রের জলে;<br/>
ভালোবাসিয়াছি আমি রাঙা রোদ, ক্ষান্ত কার্তিকের মাঠে — ঘাসের আঁচলে<br/>
ফড়িঙের মতো আমি বেড়ায়েছি — দেখেছি কিশোরী এস হলুদ করবী<br/>
ছিঁড়ে নেয় — বুকে তার লাল পেড়ে ভিজে শাড়ি করুন শঙ্খের মতো ছবি<br/>
ফুটাতেছে — ভোরের আকাশখানা রাজহাস ভরে গেছে নব কোলাহলে<br/>
নব নব সূচনার: নদীর গোলাপী ঢেউ কথা বলে — তবু কথা বলে,<br/>
তবু জানি তার কথা কুয়াশায় ফুরায় না — কেউ যেন শুনিতেছে সবি</p>
<p>কোন্‌ রাঙা শাটিনের মেঘে বসে — অথবা শোনে না কেউ, শূণ্য কুয়াশায়<br/>
মুছে যায় সব তার; একদিন বর্ণচ্ছটা মুছে যাবো আমিও এমন;<br/>
তবু আজ সবুজ ঘাসের পরে বসে থাকি; ভালোবাসি; প্রেমের আশায়<br/>
পায়ের ধ্বনির দিকে কান পেতে থাকি চুপে; কাঁটাবহরের ফল করি আহরণ<br/>
কারে যেন এই গুলো দেবো আমি; মৃদু ঘাসে একা — একা বসে থাকা যায়<br/>
এই সব সাধ নিয়ে; যখন আসিবে ঘুম তারপর, ঘুমাব তখন।				</p>
 </div><br><h2 id='lesson_63'>এই পৃথিবীতে এক স্থান আছে</h2><div aria-labelledby="ld-content-tab-405" class="ld-tab-content ld-visible entry-content" id="ld-tab-content-405" role="tabpanel" tabindex="0">
<p>				এই পৃথিবীতে এক স্থান আছে—সবচেয়ে সুন্দর করুণ :<br/>
সেখানে সবুজ ডাঙা ভ’রে আছে মধুকূপী ঘাসে অবিরল;<br/>
সেখানে গাছের নামঃ কাঁঠাল, অশ্বত্থ, বট, জারুল, হিজল;<br/>
সেখানে ভোরের মেঘে নাটার র’ঙের মতো জাগিছে অরুণ;<br/>
সেখানে বারুণী থাকে গঙ্গাসাগরের বুকে,—সেখানে বরুণ<br/>
কর্ণফুলী ধলেশ্বরী পদ্মা জলাঙ্গীরে দেয় অবিরল জল;<br/>
সেইখানে শঙ্খচিল পানের বনের মতো হাওয়ায় চঞ্চল,</p>
<p>সেইখানে লক্ষ্মীপেঁচা ধানের গন্ধের মতো অস্ফুট, তরুণ;<br/>
সেখানে লেবুর শাখা নূয়ে থাকে অন্ধকারে ঘাসের উপর<br/>
সুদর্শন উড়ে যায় ঘরে তার অন্ধকার সন্ধ্যার বাতাসে;<br/>
সেখানে হলুদ শাড়ি লেগে থাকে রূপসীর শরীরের ’পর—<br/>
শঙ্খমালা নাম তারঃ এ-বিশাল পৃথিবীর কোনো নদী ঘাসে<br/>
তারে আর খুঁজে তুমি পাবে নাকো—বিশালাক্ষী দিয়েছিলো বর<br/>
তাই সে জন্মিছে নীল বাংলার ঘাস আর ধানের ভিতর।				</p>
 </div><br><h2 id='lesson_64'>এই সব ভালো লাগে</h2><div aria-labelledby="ld-content-tab-16583" class="ld-tab-content ld-visible entry-content" id="ld-tab-content-16583" role="tabpanel" tabindex="0">
<p>				(এই সব ভালো লাগে) : জানালার ফাঁক দিয়ে ভোরের সোনালি রোদ এসে<br/>
আমারে ঘুমাতে দেখে বিছানায়, — আমার কাতর চোখ, আমার বিমর্ষ ম্লান চুল —<br/>
এই নিয়ে খেলা করে: জানে সে যে বহুদিন আগে আমি করেছি কি ভুল<br/>
পৃথিবীর সবচেয়ে ক্ষমাহীন গাঢ় এক রূপসীর মুখ ভালোবেসে,<br/>
পউষের শেষ রাতে আজো আমি দেখি চেয়ে আবার সে আমাদের দেশে<br/>
ফিরে এল; রং তার কেমন তা জানে অই টসটসে ভিজে জামরুল,<br/>
নরম জামের মতো চুল তার, ঘুঘুর বুকের মতো অস্ফুট আঙুল; —<br/>
পউষের শেষ রাতে নিমপেঁচাটির সাথে আসে সে যে ভেষে</p>
<p>কবেকার মৃত কাক: পৃথিবীর পথে আজ নাই সে তো আর;<br/>
তবুও সে ম্লান জানালার পাশে উড়ে আসে নীরব সোহাগে<br/>
মলিন পাখনা তার খড়ের চালের হিম শিশিরে মাখায়;<br/>
তখন এ পৃথিবীতে কোনো পাখি জেগে এসে বসেনি শাখায়;<br/>
পৃথিবীও নাই আর; দাঁড়কাক একা — একা সারারাত জাগে;<br/>
কি বা হায়, আসে যায়, তারে যদি কোনোদিন না পাই আবার।<br/>
নিমপেঁচা তবু হাঁকে : ‘পাবে নাকো কোনোদিন, পাবে নাকো<br/>
                               কোনোদিন, পাবে নাকো কোনোদিন আর।’				</p>
 </div><br><h2 id='lesson_65'>একদিন এই দেহ ঘাস</h2><div aria-labelledby="ld-content-tab-16578" class="ld-tab-content ld-visible entry-content" id="ld-tab-content-16578" role="tabpanel" tabindex="0">
<p>				একদিন এই দেহ ঘাস থেকে ধানের আঘ্রাণ থেকে এই বাংলায়<br/>
জেগেছিল; বাঙালী নারীর মুখ দেখে রূপ চিনেছিলো দেহ একদিন;<br/>
বাংলার পথে পথে হেঁটেছিলো গাংচিল শালিখের মতন স্বাধীন;<br/>
বাংলার জল দিয়ে ধূয়েছিল ঘাসের মতন স্ফুট দেহখানি তার;<br/>
একদিন দেখেছিল ধূসর বকের সাথে ঘরে চলে আসে অন্ধকার<br/>
বাংলার; কাঁচা কাঠ জ্বলে ওঠে — নীল ধোঁয়া নরম মলিন<br/>
বাতাসে ভাসিয়া যায় কুয়াশার করুণ নদীর মতো ক্ষীণ;<br/>
ফেনসা ভাতের গন্ধে আম — মুকুলের গন্ধ মিশে যায় যেন বার — বার;</p>
<p>এই সব দেখেছিল রূপ যেই স্বপ্ন আনে — স্বপ্নে যেই রক্তাক্ততা আছে,<br/>
শিখেছিল, সেই সব একদিন বাংলার চন্দ্রমালা রূপসীর কাছে;<br/>
তারপর বেত বনে, জোনাকি ঝিঝির পথে হিজল আমের অন্ধকারে<br/>
ঘুরেছে সে সৌন্দর্যের নীল স্বপ্ন বুকে করে, — রূঢ় কোলাহলে গিয়ে তারে —<br/>
ঘুমন — কন্যারে সেই — জাগাতে যায়নি আর — হয়তো সে কন্যার হৃদয়<br/>
শঙ্খের মতন রুক্ষ, অথবা পদ্মের মতো — ঘুম তবু ভাঙিবার নয়।				</p>
 </div><br><h2 id='lesson_66'>একদিন কুয়াশার এই মাঠে</h2><div aria-labelledby="ld-content-tab-16585" class="ld-tab-content ld-visible entry-content" id="ld-tab-content-16585" role="tabpanel" tabindex="0">
<p>				একদিন কুয়াশার এই মাঠে আমারে পাবে না কেউ খুঁজে আর, জানি;<br/>
হৃদয়ের পথ চলা শেষ হল সেই দিন — গিয়েছে যে শান — হিম ঘরে,<br/>
অথবা সান্ত্বনা পেতে দেরি হবে কিছু কাল — পৃথিবীর এই মাঠখানি<br/>
ভুলিতে বিলম্ব হবে কিছু দিন, এ মাঠের কয়েকটি শালিকের তরে</p>
<p>আশ্চর্য আর বিস্ময়ে আমি চেয়ে রবো কিছু কাল অন্ধকার বিছানার কোলে,<br/>
আর সে সোনালি চিল ডানা মেলে দূর থেকে আজো কি মাঠের কুয়াশায়<br/>
ভেসে আসে? সেই ন্যাড়া অম্বনে’র পানে আজো চলে যায় সন্ধ্যা সোনার মতো হলে<br/>
ধানের নরম শিষে মেঠো ইঁদুরের চোখ নক্ষত্রের দিকে আজো চায়?</p>
<p>সন্ধ্যা হলে? মউমাছি চাক আজো বাঁধে না ক িজামের নিবিড় ঘন ডালে,<br/>
মউ খাওয়া হয়ে গেলে আজো তারা উড়ে যায় কুয়াশায় সন্ধ্যার বাতাসে —<br/>
কতো দূরে যায়, আহা… অথবা হয়তো কেউ চালতার ঝরাপাতা জ্বালে<br/>
মধুর চাকের নিচে — মাছিগুলো উড়ে যায়… ঝ’রে পড়ে… ম’রে থাকে ঘাসে —				</p>
 </div><br><h2 id='lesson_67'>একদিন জলসিড়ি নদীটির পারে</h2><div aria-labelledby="ld-content-tab-16534" class="ld-tab-content ld-visible entry-content" id="ld-tab-content-16534" role="tabpanel" tabindex="0">
<p>				একদিন জলসিড়ি নদীটির পারে এই বাংলার মাঠে<br/>
বিশীর্ণ বটের নিচে শুয়ে রবো-পশমের মতো লাল ফুল<br/>
ঝরিবে বিজন ঘাসে, বাঁকা চাঁদ জেগে রবে,-নদীটির জল<br/>
বাঙারি মেয়ের মতো বিশালাক্ষ্মী মন্দিরের ধূসর কঁপাটে<br/>
আঘাত করিয়া যাবে ভয়ে-ভয়ে- তারপর সে ভাঙা ঘাটে<br/>
রূপসীরা আজ আর আসে নাকো পাট শুধু পচে অবিরল,<br/>
সেইখানে কলমীর দামে বেঁধে প্রেতিনীর মতন কেবল<br/>
কাঁদিবে সে সারা রাত,-দেখিবে কখন কারা এসে আমকাঠে</p>
<p>সাজায়ে রেখেছে চিতা,-বাংলার শ্রাবণের বিস্মিত আকাশ<br/>
চেয়ে রবে, ভিজে পেঁচা শান- স্নিগ্ধ চোখ মেলে কদমের বনে<br/>
শোনাবে লক্ষ্মীর গল্প- ভাসানের গান নদী শোনাবে নির্জনে,<br/>
চারিদিকে বাংলার ধানী শাড়ি-শাদা শাঁখা- বাংলার ঘাস<br/>
আকন্দ বাসকলতা ঘেরা এক নীল মঠ- আপনার মনে<br/>
ভাঙিতেছে ধীরে ধীরে;-চারিদিকে এই সব আশ্বর্য উচ্ছ্বাস-				</p>
 </div><br><h2 id='lesson_68'>একদিন পৃথিবীর পথে</h2><div aria-labelledby="ld-content-tab-16571" class="ld-tab-content ld-visible entry-content" id="ld-tab-content-16571" role="tabpanel" tabindex="0">
<p>				একদিন পৃথিবীর পথে আমি ফেলিয়াছি, আমার শরীর<br/>
নরম ঘাসেন পথে হাঁটিয়াছে; বসিয়াছে ঘাসে<br/>
দেখিয়াছে নক্ষত্রের জোনাকিপোকার মতো কৌতুকের অমেয় আকাশে<br/>
খেলা করে; নদীর জলের গন্ধে ভরে যায় ভিজে স্নিগ্ধ তীর<br/>
অন্ধকারে; পথে পথে শব্দ পাই কাহাদের নরম শাড়ির,<br/>
স্লান চুল দেখা যায়; সান্ত্বনার কথা নিয়ে কারা আসে —<br/>
ধূসর কড়ির মতো হাতগুলো — নগ্ন হাত সন্ধ্যার বাতাসে<br/>
দেখা যায়: হলুদ ঘাসের কাছে মরা হিম প্রজাপতিটির</p>
<p>সুন্দর করুণ পাখা পড়ে আছে — দেখি আমি; — চুপে থেমে থাকি;<br/>
আকাশে কমলা রঙ ফুটে ওঠে সন্ধ্যায় — কাকগুলো নীল মনে হয়;<br/>
অনেক লোকের ভিড়ে ডুবে যাই — কথা কই — হাতে হাত রাখি;<br/>
করুণ বিষন্ন চুলে কার যেন কোথাকার গভীর বিষ্ময়<br/>
লুকায়ে রয়েছে বুঝি… নক্ষত্রের নিচে আমি ঘুমাই একাকী;<br/>
পেঁচার ধূসর ডানা সারারাত জোনাকির সাথে কথা কয়।				</p>
 </div><br><h2 id='lesson_69'>একদিন যদি আমি</h2><div aria-labelledby="ld-content-tab-16566" class="ld-tab-content ld-visible entry-content" id="ld-tab-content-16566" role="tabpanel" tabindex="0">
<p>				একদিন যদি আমি কোনো দূর বিদেশের সমুদ্রের জলে<br/>
ফেনার মতন ভাসি শীত রাতে — আসি নাকো তোমাদের মাঝে<br/>
ফিরে আর — লিচুর পাতার ‘পরে বহুদিন সাঁঝে<br/>
যেই পথে আসা-যাওয়া করিয়াছি, — একদিন নক্ষত্রের তলে<br/>
কয়েকটা নাটাফল তুলে নিয়ে আনারসী শাড়ির আচঁলে<br/>
ফিঙার মতন তুমি লঘু চোখে চলে যাও জীবনের কাজে,<br/>
এই শুধু… বেজির পায়ের শব্দ পাতার উপড়ে যদি বাজে<br/>
সারারাত… ডানার অস্পষ্ট ছায়া বাদুড়ের ক্লান্ত হয়ে চলে</p>
<p>যদি সে পাতার ‘পরে, — শেষ রাতে পৃথিবীর অন্ধকারে শীতে<br/>
তোমার ক্ষীরের মতো মৃদু দেহ — ধূসর চিবুক, বাম হাত<br/>
চালতা গাছের পাশে খোড়ো ঘরে স্নিগ্ধ হয়ে ঘুমায় নিভৃতে,<br/>
তবুও তোমার ঘুম ভেঙে যাবে একদিন চুপে অকস্মাৎ<br/>
তুমি যে কড়ির মালা দিয়েছিলে — সে হার ফিরাযে দিয়ে দিতে<br/>
যখন কে এক ছায়া এসেছিল… দরজায় করেনি আঘাত।				</p>
 </div><br><h2 id='lesson_70'>ঘাসের বুকের থেকে</h2><div aria-labelledby="ld-content-tab-16569" class="ld-tab-content ld-visible entry-content" id="ld-tab-content-16569" role="tabpanel" tabindex="0">
<p>				ঘাসের বুকের থেকে কবে আমি পেয়েছি যে আমার শরীর —<br/>
সবুজ ঘাসের থেকে; তাই রোদ ভালো লাগে — তাই নীলাকাশ<br/>
মৃদু ভিজে সকরুণ মনে হয়; — পথে পথে তাই এই ঘাস<br/>
জলের মতন স্নিগ্ধ মনে হয়, — কউমাছিদের যেন নীড়<br/>
এই ঘাস; — যত দূর যাই আমি আরো যত দূর পৃথিবীর<br/>
নরম পায়ের তলে যেন কত কুমারীর বুকের নিঃশ্বাস<br/>
কথা কয় — তাহাদের শান — হাত খেলা করে — তাদের খোঁপায় এলো ফাঁস<br/>
খুলে যায় — ধূসর শাড়ির গন্ধে আসে তারা — অনেক নিবিড়</p>
<p>পুরোনো প্রাণের কথা কয়ে যায় — হৃদয়ের বেদনার কথা —<br/>
সান্ত্বনার নিভৃত নরম কথা — মাঠের চাঁদের গল্প করে —<br/>
আকাশের নক্ষত্রের কথা কয়; — শিশিরের শীত সরলতা<br/>
তাহাদের ভালো লাগে, — কুয়াশারে ভালো লাগে চোখের উপরে;<br/>
গরম বৃষ্টির ফোঁটা ভালো লাগে; শীত রাতে — পেঁচার নম্রতা;<br/>
ভালো লাগে এই যে অশ্বথ পাতা আমপাতা সারারাত ঝরে।				</p>
 </div><br><h2 id='lesson_71'>ঘাসের ভিতরে সেই চড়ায়ের শাদা ডিম</h2><div aria-labelledby="ld-content-tab-16582" class="ld-tab-content ld-visible entry-content" id="ld-tab-content-16582" role="tabpanel" tabindex="0">
<p>				ঘাসের ভিতরে সেই চড়ায়ের শাদা ডিম ভেঙে আছে — আমি ভালোবাসি<br/>
নিস্তব্ধ করুণ মুখ তার এই — কবে যেন ভেঙেছিল — ঢের ধুলো খড়<br/>
লেগে আছে বুকে তার — বহুক্ষণ চেয়ে থাকি; — তারপর ঘাসের ভিতর<br/>
শাদা শাদা ধুলোগুলো পড়ে আছে, দেখা যায় খইধান দেখি একরাশি<br/>
ছড়ায়ে রয়েছে চুপে; নরম বিষন্ন গন্ধ পুকুরের জল থেকে উঠিতেছে ভাসি;<br/>
কান পেতে থাকি যদি, শোনা যায়, সরপুটি চিতলের উদ্ভাসিত স্বর<br/>
মীনকন্যাদের মতো, সবুজ জলের ফাঁকে তাদের পাতালপুরী ঘর<br/>
দেখা যায় — রহস্যের কুয়াশায় অপরূপ — রূপালি মাছের দেহ গভীর উদাসী</p>
<p>চলে যায় মন্ত্রিকুমারের মতো, কোটাল ছেলের মতো রাজার ছেলের মতো মিলে<br/>
কোন এক আকাঙ্খার উদঘাটনে কত দূরে; বহুক্ষণ চেয়ে থাকি একা<br/>
অপরাহ্ন এল বুঝি? — রাঙা রৌদ্রে  মাছরাঙা উড়ে যায় — ডানা ঝিলমিলে;<br/>
এক্ষুনি আসিবে সন্ধ্যা, — পৃথিবীতে ম্রিয়মাণ গোধূলি নামিলে<br/>
নদীর নরম মুখ দেখা যাবে — মুখে তার দেহে তার কতো মৃদু রেখা<br/>
তোমারি মুখের মতো: তবুও তোমার সাথে কোনোদিন হবে নাকো দেখা।				</p>
 </div><br><h2 id='lesson_72'>ঘুমায়ে পড়িব আমি একদিন</h2><div aria-labelledby="ld-content-tab-16542" class="ld-tab-content ld-visible entry-content" id="ld-tab-content-16542" role="tabpanel" tabindex="0">
<p>				ঘুমায়ে পড়িব আমি একদিন তোমাদের নক্ষত্রের রাতে;<br/>
তখনো যৌবন প্রাণে লেগে আছে হয়তো বা — আমার তরুণ দিন<br/>
তখনো হয়নি শেষ- সেই ভালো — ঘুম আসে-বাংলার তৃণ<br/>
আমার বুকের নিচে চোখ বুজে-বাংলার আমের পাতাতে<br/>
কাঁচপোকা ঘুমায়েছে — আমিও ঘুমায়ে রবো তাহাদের সাথে,<br/>
ঘুমাব প্রাণের সাধে এই মাঠে — এই ঘাসে — কথাভাষাহীন<br/>
আমার প্রাণের গল্প ধীরে-ধীরে যাবে-অনেক নবীন<br/>
নতুন উৎসব রবে উজানের-জীবনের মধুর আঘাতে</p>
<p>তোমাদের ব্যস্ত মনে; — তবুও, কিশোর, তুমি নখের আঁচড়ে<br/>
যখন এ ঘাস ছিঁড়ে চলে যাবে — যখন মানিকমালা ভোরে<br/>
লাল-লাল বটফল কামরাঙা কুড়াতে আসিবে এই পথে–<br/>
যখন হলুদ বোঁটা শেফালি কোনো এক নরম শরতে<br/>
ঝরিয়ে ঘাসের পরে, — শালিখ খঞ্জনা আজ কতো দূরে ওড়ে–<br/>
কতোখানি রোদ-মেঘ — টের পাবে শুয়ে শুয়ে মরণের ঘোরে।				</p>
 </div><br><h2 id='lesson_73'>ঘুমায়ে পড়িব আমি একদিন তোমাদের নক্ষত্রের রাতে</h2><div aria-labelledby="ld-content-tab-16541" class="ld-tab-content ld-visible entry-content" id="ld-tab-content-16541" role="tabpanel" tabindex="0">
<p>				ঘুমায়ে পড়িব আমি একদিন তোমাদের নক্ষত্রের রাতে<br/>
শিয়রে বৈশাখ মেঘ-শাদা-শাদা যেন কড়ি-শঙ্খের পাহাড়<br/>
নদীর ওপার থেকে চেয়ে রবে- কোনো এক শঙ্খবালিকার<br/>
ধূসর রূপের কথা মনে হবে-এই আম জামের ছায়াতে<br/>
কবে যেন তারে আমি দেখিয়াছি-কবে যেন রাখিয়াছে হাতে<br/>
তার হাতে- কবে যেন তারপর শ্মশান চিতায় তার হাড়<br/>
ঝরে গেছে, কবে যেন; এ জনমে নয় যেন-এই পাড়াগাঁর<br/>
পথে তবু তিন শো বছর আগে হয়তো বা- আমি তার সাথে</p>
<p>কাটায়েছি; পাঁচশো বছর আগে হয়তো বা — সাতশো বছর<br/>
কেটে গেছে তারপর তোমাদের আম জাম কাঁঠালের দেশে;<br/>
ধান কাটা হয়ে গেলে মাঠে-মাঠে কতোবার কুড়ালাম খড়;<br/>
বাঁধিলাম ঘর এই শ্যামা আর খঞ্জনার দেশ ভালোবেসে,<br/>
ভাসানের গান গুনে কত বার ঘর আর খড় গেল ভেসে<br/>
মাথুরের পালা বেঁধে কত বার ফাঁকা হল খর আর ঘর।				</p>
 </div><br><h2 id='lesson_74'>চলে যাব শুকনো পাতা-ছাওয়া ঘাসে</h2><div aria-labelledby="ld-content-tab-16557" class="ld-tab-content ld-visible entry-content" id="ld-tab-content-16557" role="tabpanel" tabindex="0">
<p>				চলে যাব শুকনো পাতা-ছাওয়া ঘাসে — জামরুল হিজলের বনে;<br/>
তলতা বাঁশের ছিপ হাতে রবে — মাছ আমি ধরিব না কিছু; —<br/>
দীঘির জলের গন্ধে রূপালি চিতল আর রূপসীর পিছু<br/>
জামের গভীর পাতা — মাখা শান — নীল জলে খেলিছে গোপনে;<br/>
আনারস ঝোপে ওই মাছরাঙা তার মাছরাঙাটির মনে<br/>
অস্পষ্ট আলোয় যেন মুছে যায় — সিঁদুরের মতো রাঙা লিচু<br/>
ঝড়ে পড়ে পাতা ঘাসে, — চেয়ে দেখি কিশোরী করেছে মাথা নিচু —<br/>
এসেছে সে দুপুরের অবসরে জামরুল লিচু আহরণে — </p>
<p>চলে যায়; নীলাম্বরী সরে যায় কোকিলের পাখনার মতো<br/>
ক্ষীরুয়ের শাখা ছুঁয়ে চালতার ডাল ছেড়ে বাঁশের পিছনে<br/>
কোনো দূর আকাঙ্খার ক্ষেতে মাঠে চলে যায় যেন অব্যহত,<br/>
যদি তার পিছে যাও দেখিবে সে আকন্দের করবীর বনে<br/>
ভোমরার ভয়ে ভীরু — বহু ক্ষণ পায়চারি করে আনমনে<br/>
তারপর চলে গেল : উড়ে গেল যেন নীল ভোমরার সনে।				</p>
 </div><br><h2 id='lesson_75'>চারিদিকে শান্ত বাতি</h2><div aria-labelledby="ld-content-tab-16530" class="ld-tab-content ld-visible entry-content" id="ld-tab-content-16530" role="tabpanel" tabindex="0">
<p>				চারিদিকে শান্ত বাতি — ভিজে গন্ধ — মৃদু কলরব;<br/>
খেয়ানৌকোগুলো এসে লেগেছে চরের খুব কাছে;<br/>
পৃথিবীর এই সব গল্প বেঁচে রবে চিরকাল;-<br/>
এশিরিয়া ধুলো আজ — বেবিলন ছাই হয়ে আছে।				</p>
 </div><br><h2 id='lesson_76'>চিরদিন শহরেই থাকি</h2><div aria-labelledby="ld-content-tab-419" class="ld-tab-content ld-visible entry-content" id="ld-tab-content-419" role="tabpanel" tabindex="0">
<p>				চিরদিন শহরেই থাকি<br/>
পড়ে থাকি পাটের আড়তে<br/>
করি কেরানির কাজ—শুভে-লাভে যদি কোনোমতে<br/>
দিন যায় চ’লে<br/>
আকাশের তলে<br/>
নক্ষত্রেরা কয় কোন্‌ কথা<br/>
জোৎস্নায় প্রাণের জড়তা<br/>
ব্যথা কেন পায়<br/>
সে সব খবর নিয়ে কাজ কিবা হায়</p>
<p>বিয়ে হয়েছিল কবে—মরে গেছে বউ<br/>
যদিও মহুয়া গাছে ফুটে ওঠে মৌ<br/>
একবার ঝরে গেলে তবু তারপর<br/>
মহুয়া মহুয়া তবু : কেরানির ঘর<br/>
কেরানির ঘর শুধু হায়<br/>
জীবনের গল্প শুধু একবার আসে—শুধু একবার নীল কুয়াশায়<br/>
নিঃশেষে ফুরায়।</p>
<p>দেবতা ভজি না আমি<br/>
তীর্থ করি নাকো<br/>
তোমরা ঠাকুর নিয়ে থাকো।<br/>
তবু আমি একবার ছুটি পেয়ে বেড়াবার তরে<br/>
গেলাম খানিকটা দূর—তারকেশ্বরে<br/>
গভীর অসাধ নিয়ে—গাঢ় অনিচ্ছায়<br/>
ট্রেনে আমি চড়িলাম হায়<br/>
কলরবে ধোঁয়ার ধূলায়<br/>
সাধ ক’রে কে বা মিছে যায়</p>
<p>জানি না ঈশ্বর কে বা—জানি শুধু ভুখা ভগবান<br/>
দিনগত পাপক্ষয় ক’রে পাব ত্রাণ<br/>
তারপর একদিন নিমতলা ঘাটে<br/>
কিংবা কাশি মিত্রের তল্লাটে<br/>
পড়ে রব<br/>
তবুও যখন আমি ঢের রাতে ফিরিলাম ঘর<br/>
বুকে জাগে সেই দেশ : তারকেশ্বর<br/>
দেবতারে কে খুঁজেছে—সারাদিন ঘুরিয়াছি পথে<br/>
অবসন্ন ধুলোর জগতে<br/>
অসংখ্য ভিড়ের মাঝে আমি<br/>
একখানা মুখ দেখে গিয়েছি যে থামি<br/>
সিংহের মূর্তির কাছে তাহারে ফেলেছি দেখে<br/>
দেখিয়াছি কবে যেন দেবতার পায়ে তা’রে<br/>
এশিরিয়া ব্যাবিলনে আমি<br/>
দেখেছি মিশরে<br/>
ঈসিসের ঘরে<br/>
সারাদিন—দিনমান আজ এই তারকেশ্বরে<br/>
আবার তাহার মুখ দেখিলাম, (আহা,)<br/>
ধানসিড়ি নদীটির বিকেল বেলার মৌন জলে<br/>
বেতের ফলের মতো যেই চোখ, যেই রূপ<br/>
ধরা দেয় পৃথিবীর নীরব আঁচলে<br/>
দেখিলাম তাহা<br/>
আবার তাহার মুখ দেখিলাম, আহা।<br/>
———————<br/>
বিকল্প পাঠ : ছত্র ১৮ : ‘ভজি’ স্থানে ‘বুঝি’; ছত্র ৩৮ : ‘দেবতার পায়ে তারে’ স্থলে ‘সিংহের মূর্তির কাছে তারে’</p>
<p>[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]				</p>
 </div><br><h2 id='lesson_77'>জীবন অথবা মৃত্যু চোখে রবে</h2><div aria-labelledby="ld-content-tab-16538" class="ld-tab-content ld-visible entry-content" id="ld-tab-content-16538" role="tabpanel" tabindex="0">
<p>				জীবন অথবা মৃত্যু চোখে র’বে – আর এই বাংলার ঘাস<br/>
র’বে বুকে; এই ঘাস:সীতারাম রাজারাম রামনাথ রায়-<br/>
ইহাদের ঘোড়া আজো অন্ধকারে এই ঘাস ভেঙে চ’লে যায়-<br/>
এই ঘাস:এরি নিচে কস্কাবতী শঙ্খশালা করিতেছে বাস:<br/>
তাদের দেহের গন্ধ,চাঁপা ফুল-মাখা স্নান চুলের বিন্যাস<br/>
ঘাস আজো ঢেকে আছে : যখন হেমন- আসে গৌড় বাংলায়<br/>
কার্তিকের অপরাহ্নে হিজলের পাতা শাদা উঠানের গায়<br/>
ঝ’রে পড়ে, পুকুরের ক্লান্ত জল ছেড়ে দিয়ে চ’লে যায় হাঁস,</p>
<p>আমি এ ঘাসের বুকে শুয়ে থাকি – শালিখ নিয়েছে নিঙড়ায়ে<br/>
নরম হলুদ পায়ে এই ঘাস; এ সবুজ ঘাসের ভিতরে<br/>
সোঁদা ধুলো শুয়ে আছে- কাঁচের মতন পাখা এ ঘাসের গায়ে<br/>
ভেরেন্ডাফুলের নীল ভোমরারা বুলাতেছে – শাদা দুধ ঝরে<br/>
করবীর : কোন্‌ এক কিশোরী এসে ছিঁড়ে নিয়ে চ’লে গেছে ফুল,<br/>
তাই দুধ ঝরিতেছে করবীর ঘাসে – ঘাসে : নরম ব্যাকুল।				</p>
 </div><br><h2 id='lesson_78'>তবু তাহা ভুল জানি</h2><div aria-labelledby="ld-content-tab-16560" class="ld-tab-content ld-visible entry-content" id="ld-tab-content-16560" role="tabpanel" tabindex="0">
<p>				তবু তাহা ভুল জানি — রাজবল্লভের কীর্তি ভাঙে কীর্তিনাশা:<br/>
তবুও পদ্মার রূপ একুশরত্নের চেয়ে আরো ঢের গাঢ় —<br/>
আরো ঢের প্রাণ তার, বেগ তার, আরো ঢের জল, জল আরো;<br/>
তোমারো পৃথিবী পথ; নক্ষত্রের সাথে তুমি খেলিতেছ পাশা:<br/>
শঙ্খমালা নয় শুধু: অনুরাধা রোহিনীর ও চাও ভালোবাসা,<br/>
না জানি সে কতো আশা — কতো ভালোবাসা তুমি বাসিতে যে পার!<br/>
এখানে নদীর ধারে বাসমতী ধানগুলো ঝরিছে আবাো;<br/>
প্রান্তরের কুয়াশায় এখানে বাদুড়ের যাওয়া আর আসা — </p>
<p>এসেছে সন্ধ্যার কাক ঘরে ফিরে, — দাঁড়ায়ে রয়েছে জীর্ণ মঠ,<br/>
মাঠের আঁধার পথে শিশু কাঁদে — লালপেড়ে পুরানো শাড়ির<br/>
ছবিটি মুছিয়া যায় ধীরে ধীরে — কে এসেছে আমার নিকট?<br/>
কার শিশু? বলো তুমি: শুধালাম, উত্তর দিলো না কিছু বটে;<br/>
কেউ নাই কোনোদিকে — মাঠে পথে কুয়াশার ভিড়;<br/>
তোমারে শুধাই কবি: তুমিও কি জানো কিছু এই শিশুটির।				</p>
 </div><br><h2 id='lesson_79'>তুমি কেন বহু দূরে</h2><div aria-labelledby="ld-content-tab-16574" class="ld-tab-content ld-visible entry-content" id="ld-tab-content-16574" role="tabpanel" tabindex="0">
<p>				তুমি কেন বহু দূরে — ঢের দূর — আরো দূরে — নক্ষত্রের অস্পষ্ট আকাশ<br/>
তুমি কেন কোনদিন পৃথিবীর ভিড়ে এসে বলো নাকো একটিও কথা;<br/>
আমরা মিনার গড়ি — ভেঙে পড়ে দুদিনেই — স্বপনের ডানা ছিড়ে ব্যথা<br/>
রক্ত হয়ে ঝরে শুধু এইখানে — ক্ষুধা হয়ে ব্যথা দেয় — নীল নাভিশ্বাস;<br/>
ফেনায়ে তুলিছে শুধু পৃথিবীতে পিরামিড যুগ থেকে আজো বারোমাস;<br/>
আমাদের সত্য, আহা রক্ত হযে ঝরে শুধু; — আমাদের প্রাণের মমতা<br/>
ফড়িঙের ডানা নিয়ে ওড়ে, আহা: চেয়ে দেখে অন্ধকার কঠিন ক্ষমতা<br/>
ক্ষমাহীন — বার বার পথ আটকায়ে ফেলে বার বার করে তারে গ্রাস;</p>
<p>তারপর চোখ তুলে দেখি ঐ কোন দূর নক্ষত্রের ক্লান্ত আয়োজন<br/>
ক্লানি — র ভুলিতে বলে — ঘিয়ের সোনার দীপে লাল নীল শিখা<br/>
জ্বলিতেছে যেন দূর রহস্যের কুয়াশায়, — আবার স্বপ্নের গন্ধে মন<br/>
কেঁদে ওঠে — তবু জানি আমাদের স্বপ্ন হতে অশ্রু ক্লানি — রক্তের কণিকা<br/>
ঝরে শুধু — স্বপ্ন কি দেখেনি বুদ্ধ — নিউসিডিয়ায় বসে দেখেনি মণিকা?<br/>
স্বপ্ন কি দেখেনি রোম, এশিরিয়া, উজ্জায়িনী, গৌড় বাংলা, দিল্লী, বেবিলন?				</p>
 </div><br><h2 id='lesson_80'>তোমরা যেখানে সাধ চলে যাও</h2><div aria-labelledby="ld-content-tab-16531" class="ld-tab-content ld-visible entry-content" id="ld-tab-content-16531" role="tabpanel" tabindex="0">
<p>				তোমরা যেখানে সাধ চলে যাও — আমি এই বাংলার পারে<br/>
র’য়ে যাব; দেখিব কাঁঠালপাতা ঝরিতেছে ভোরের বাতাসে;<br/>
দেখিব খয়েরি ডানা শালিখের সন্ধ্যায় হিম হয়ে আসে<br/>
ধবল রোমের নিচে তাহার হলুদ ঠ্যাং ঘাসে অন্ধকারে<br/>
নেচে চলে-একবার — দুইবার — তারপর হঠাৎ তাহারে<br/>
বনের হিজল গাছ ডাক দিয়ে নিয়ে হৃদয়ের পাশে;<br/>
দেখিব মেয়েলি হাত সকরুণ — শাদা শাঁখা ধূসর বাতাসে<br/>
শঙ্খের মতো কাঁদে: সন্ধ্যায় দাঁড়ালে সে পুকুরের ধারে,</p>
<p>খইরঙা হাঁসটিরে নিয়ে যাবে যেন কোন্‌ কাহিনীর দেশে —<br/>
‘পরণ-কথা’র গন্ধ লেগে আছে যেন তার নরম শরীরে,<br/>
কল্‌মীদামের থেকে জন্মেছে সে যেন এই পুকুরের নীরে —<br/>
নীরবে পা ধোয় জলে একবার — তারপর দূরে নিরুদ্দেশে<br/>
চ’লে যায় কুয়াশায় — তবু জানি কোনোদিন পৃথিবীর ভিড়ে<br/>
হারাব না তারে আমি — সে যে আছে আমার এ বাংলার তীরে।				</p>
 </div><br><h2 id='lesson_81'>তোমরা স্বপ্নের হাতে ধরা দাও</h2><div aria-labelledby="ld-content-tab-410" class="ld-tab-content ld-visible entry-content" id="ld-tab-content-410" role="tabpanel" tabindex="0">
<p>				তোমরা স্বপ্নের হাতে ধরা দাও—আকাশের রৌদ্র ধুলো ধোঁয়া থেকে স’রে<br/>
এইখানে চ’লে এসো; পৃথিবীর পথে আমি বহুদিন তোমাদের কথা<br/>
শুনিয়াছি—তোমাদের ম্লান-মুখ দেখিয়াছি—তোমাদের ক্লান্ত রক্তাক্ততা<br/>
দেখিয়াছি কত দিন—ব্যথিত ধানের মতো বুক থেকে পড়িতেছে ঝ’রে<br/>
তোমাদের আশা শান্তি, ম্লান মেঘে সোনালি চিলের মতো কলরব ক’রে<br/>
মিছে কেন ফেরো আহা—পৃথিবীর পথ থেকে হে বিষণ্ন, হে ক্লান্ত জনতা<br/>
তোমরা স্বপ্নের ঘরে চ’লে এসো—এখানে মুছিয়া যাবে হৃদয়ের ব্যথা<br/>
সন্ধ্যার বকের মতো চ’লে এসো ধূসর স্তনের মতো শান্ত পথ ধরে।</p>
<p>চারিদিকে রাত্রিদিন কলরব ক’রে যায় দাঁড়কাক বাদুরের মতো<br/>
পৃথিবীর পথে ওই—সেখানে কি ক’রে তবে শান্তি পা’বে মানুষ বলো তো ?<br/>
এখানে গোধূলি নষ্ট হয় নাকো কোনোদিন;—কয়লার মতো রং—ম্লান<br/>
পশ্চিমের মেঘে ওই লেগে আছে চিরদিন; কড়ির মতন শাদা করুণ উঠান<br/>
প’ড়ে আছে চিরকাল; গোধূলি নদীর জলে রূপসীর মতো মুখখানা দেখে<br/>
ধীরে—ধীরে—আরো ধীরে শান্তি ঝরে, স্বপ্ন ঝরে আকাশের থেকে।।</p>
<p>——–<br/>
বিকল্প পাঠ : ছত্র ৮ : ‘ধূসর স্তনের’ স্থানে ‘নরম শাড়ির’</p>
<p>[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]				</p>
 </div><br><h2 id='lesson_82'>তোমার বুকের থেকে একদিন চলে যাবে</h2><div aria-labelledby="ld-content-tab-16549" class="ld-tab-content ld-visible entry-content" id="ld-tab-content-16549" role="tabpanel" tabindex="0">
<p>				তোমার বুকের থেকে একদিন চলে যাবে তোমার সন্তান<br/>
বাংলার বুক ছেড়ে চলে যাবে; যে ইঙ্গিতে নক্ষত্রও ঝরে,<br/>
আকাশের নীলাভ নরম বুক ছেড়ে দিয়ে হিমের ভিতরে<br/>
ডুবে যায়, – কুয়াশায় ঝ’রে পড়ে দিকে-দিকে রপশালী ধান<br/>
একদিন; – হয়তো বা নিমপেঁচা অন্ধকারে গা’বে তার গান,<br/>
আমারে কুড়ায়ে নেবে মেঠো ইঁদুরের মতো মরণের ঘরে –<br/>
হ্নদয়ে ক্ষদের গন্ধ লেগে আছে আকাঙ্খার তবু ও তো চোখের উপরে<br/>
নীল, মৃত্যু উজাগর – বাঁকা চাঁদ, শূন্য মাঠ, শিশিরের ঘ্রাণ –</p>
<p>কখন মরণ আসে কে বা জানে – কালীদহে কখন যে ঝড়<br/>
কমলের নাম ভাঙে – ছিঁড়ে ফেলে গাংচিল শালিকের প্রাণ<br/>
জানি নাকো;- তবু যেন মরি আমি এই মাঠ – ঘাটের ভিতর,<br/>
কৃষ্ণা যমুনায় নয় – যেন এই গাঙুড়ের ডেউয়ের আঘ্রাণ<br/>
লেগে থাকে চোখে মুখে – রুপসী বাংলা যেন বুকের উপর<br/>
জেগে থাকে; তারি নিচে শুয়ে থাকি যেন আমি অর্ধনারীশ্বর।				</p>
 </div><br><h2 id='lesson_83'>দূর পৃথিবীর গন্ধে ভরে ওঠে</h2><div aria-labelledby="ld-content-tab-16567" class="ld-tab-content ld-visible entry-content" id="ld-tab-content-16567" role="tabpanel" tabindex="0">
<p>				দূর পৃথিবীর গন্ধে ভরে ওঠে আমার এ বাঙালির মন<br/>
আজ রাতে; একদিন মৃত্যু এসে যদি দূর নক্ষত্রের তলে<br/>
অচেনা ঘাসের বুকে আমারে ঘুমায়ে যেতে বলে<br/>
তবুও সে ঘাস এই বাংলার অবিরল ঘাসের মতন<br/>
মউরীর মৃদু গন্ধে ভরে রবে, — কিশোরীর স্তন<br/>
প্রথম জননী হয়ে যেমন নরম দুধে গলে<br/>
পৃথিবীর সব দেশে–সব চেয়ে ঢের দূর নক্ষত্রের তলে<br/>
সব পথে এই সব শানি — আছে: ঘাস — চোখ — শাদা হাত — স্তন — </p>
<p>কোথাও আসিবে মৃত্যু — কোথাও সবুজ মৃদু ঘাস<br/>
আমারে রাখিবে ঢেকে — ভোরে, রাতে, দু’পহরে পাখির হৃদয়<br/>
ঘাসের মতন সাধে ছেয়ে রবে রাতের আকাশ<br/>
নক্ষত্রের নীল ফুলে ফুটে রবে — বাংলার নক্ষত্র কি নয়?<br/>
জানি নাকো; তবুও তাদের বুকে স্থির শান্তি– শান্তি লেগে যায়;<br/>
আকাশের বুকে তারা যেন চোখ — শাদা হাত যেন স্তন — ঘাস — |				</p>
 </div><br><h2 id='lesson_84'>পাড়াগাঁর দু পহর ভালোবাসি</h2><div aria-labelledby="ld-content-tab-16554" class="ld-tab-content ld-visible entry-content" id="ld-tab-content-16554" role="tabpanel" tabindex="0">
<p>				পাড়াগাঁর দু পহর ভালোবাসি — রৌদ্র যেন গন্ধ লেগে আছে<br/>
স্বপনের; — কোন গল্প, কি কাহিনী, কি স্বপ্ন যে বাঁধিয়াছে ঘর<br/>
আমার হৃদয়ে, আহা, কেউ তাহা জানে নাকো — কেবল প্রান্তর<br/>
জানে তাহা, আর ওই প্রান্তরের শঙ্খচিল; তাহাদের কাছে<br/>
যেন এ-জনমে নয় — যেন ঢের যুগ ধরে কথা শিখিয়াছে<br/>
এ — হৃদয় — স্বপ্নে যে বেদনা আছে : শুষ্ক পাতা — শালিখের স্বর,<br/>
ভাঙা মঠ — নক্‌শাপেড়ে শাড়িখানা মেযেটির রৌদ্রের ভিতর<br/>
হলুদ পাতার মতো স’রে যায়, জলসিড়িটির পাশে ঘাসে</p>
<p>শাখাগুলো নুয়ে আছে বহু দিন ছন্দহীন বুনো চালতার:<br/>
জলে তার মুখখানা দেখা যায় — ডিঙিও ভাসিছে কার জলে,<br/>
মালিক কোথাও নাই, কোনোদিন এই দিকে আসিবেনা আর,<br/>
ঝাঁঝরা ফোঁপরা, আহা ডিঙিটিরে বেঁধে রেখে গিয়েছে হিজলে;<br/>
পাড়াগাঁর দু — পহর ভালোবাসি — রৌদ্রে যেন ভিজে বেদনার<br/>
গন্ধ লেগে আছে, আহা, কেঁদে কেঁদে ভাসিতেছে আকাশের তলে।				</p>
 </div><br><h2 id='lesson_85'>পৃথিবী রয়েছে ব্যস্ত</h2><div aria-labelledby="ld-content-tab-16540" class="ld-tab-content ld-visible entry-content" id="ld-tab-content-16540" role="tabpanel" tabindex="0">
<p>				পৃথিবী রয়েছে ব্যস্ত কোন্‌খানে সফলতা শক্তির ভিতর,<br/>
কোন্‌খানে আকাশের গায়ে রূঢ় মনুমেন্ট উঠিতেছে জেগে,<br/>
কোথায় মাস’ল তুলে জাহাজের ভিড় সব লেগে আছে মেঘে,<br/>
জানি নাকো, আমি এই বাংলার পাড়াগাঁয়ে বাধিঁয়াছি ঘর:<br/>
সন্ধ্যায় যে দাঁড়কাক উড়ে যায় তালবনে- মুখে দুটো খড়<br/>
নিয়ে যায়-সকালে যে নিমপাখি উড়ে আসে কাতর আবেগে<br/>
নীল তেঁতুলের বনে- তেমনি করুণা এক বুকে আছে লেগে;<br/>
বইচির মনে আমি জোনাকির রূপ দেখে হয়েছি কাতর;</p>
<p>কদমের ডালে আমি শুনেছি যে লক্ষ্মীপেঁচা গেয়ে গেছে গান<br/>
নিশুতি জ্যোৎস্না রাতে, -টুপ টুপ টুপ টুপ্‌ সারারাত ঝরে<br/>
শুনেছি শিশিরগুলো –ম্লান মুখে গড় এসে করেছে আহ্বান<br/>
ভাঙা সোঁদা ইটগুলো,– তারি বুকে নদী এসে কি কথা মর্মরে;<br/>
কেউ নাই কোনোদিকে- তবু যদি জ্যোৎস্নায় পেতে থাক কান<br/>
শুনিবে বাতাসে শব্দ : ‘ঘোড়া চড়ে কই যাও হে রায়রায়ন –‘				</p>
 </div><br><h2 id='lesson_86'>পৃথিবীর পথে আমি বহুদিন বাস করে</h2><div aria-labelledby="ld-content-tab-16572" class="ld-tab-content ld-visible entry-content" id="ld-tab-content-16572" role="tabpanel" tabindex="0">
<p>				পৃথিবীর পথে আমি বহুদিন বাস করে হৃদয়ের নরম কাতর<br/>
অনেক নিভৃত কথা জানিয়াছি; পৃথিবীতে আমি বহুদিন<br/>
কাটায়েছি; বনে বনে ডালপালা উড়িতেছে — যেন পরী জিন্‌<br/>
কথা কয়; ধূসর সন্ধ্যায় আমি ইহাদের শরীরের পর<br/>
খইয়ের ধানের মতো দেখিয়াছি ঝরে ঝর্‌ ঝর<br/>
দু-ফোটা মেঘের বৃষ্টি, — শাদা ধুলো জলে ভিজে হয়েছে মলিন,<br/>
ম্লান গন্ধ মাঠে ক্ষেতে… গুবরে পোকার তুচ্ছ বুক থেকে ক্ষীণ<br/>
অস্ফুট করুণ শব্দ ডুবিতেছে অন্ধকারে নদীর ভিতর:</p>
<p>এই সব দেখিয়াছি; — দেখিয়াছি নদীটিরে — মজিতেছে ঢালু অন্ধকারে;<br/>
সাপমাসী উড়ে যায়; দাঁড়কাক অম্বনে’র নীড়ের ভিতর<br/>
পাখনার শব্দ করে অবিরাম; কুয়াশায় একাকী মাঠের ঐ ধারে<br/>
কে যেন দাঁড়ায়ে আছে: আরো দূরে দু একটা স — ব্দ খোড়ো ঘর<br/>
পড়ে আছে; — খাগড়ার বনে ব্যাং ডাকে কেন — থামিতে কি পারে;<br/>
‘তুমি কেন এইখানে’, ‘তুমি কেন এইখানে’ — শরের বনের থেকে দেয় সে উত্তর।<br/>
(আবার পাখনা নাড়ে — কাকের তরুন ডিম পিছলায়ে পড়ে যায় শ্যাওয়ার ঝাড়ে)				</p>
 </div><br><h2 id='lesson_87'>বাংলার মুখ আমি দেখিয়াছি</h2><div aria-labelledby="ld-content-tab-16532" class="ld-tab-content ld-visible entry-content" id="ld-tab-content-16532" role="tabpanel" tabindex="0">
<p>				বাংলার মুখ আমি দেখিয়াছি, তাই আমি পৃথিবীর রূপ<br/>
খুঁজিতে যাই না আর : অন্ধকারে জেগে উঠে ডুমুরের গাছে<br/>
চেয়ে দেখি ছাতার মতন বড়ো পাতাটির নিচে বসে আছে<br/>
ভোরের দোয়েলপাখি — চারিদিকে চেয়ে দেখি পল্লবের স্তূপ<br/>
জাম — বট — কাঠালের — হিজলের — অশখের করে আছে চুপ;<br/>
ফণীমনসার ঝোপে শটিবনে তাহাদের ছায়া পড়িয়াছে;<br/>
মধুকর ডিঙা থেকে না জানি সে কবে চাঁদ চম্পার কাছে<br/>
এমনই হিজল — বট — তমালের নীল ছায়া বাংলার অপরূপ রূপ</p>
<p>দেখেছিল; বেহুলার একদিন গাঙুড়ের জলে ভেলা নিয়ে —<br/>
কৃষ্ণা দ্বাদশীর জোৎস্না যখন মরিয়া গেছে নদীর চরায় —<br/>
সোনালি ধানের পাশে অসংখ্য অশ্বত্থ বট দেখেছিল, হায়,<br/>
শ্যামার নরম গান শুনেছিলো — একদিন অমরায় গিয়ে<br/>
ছিন্ন খঞ্জনার মতো যখন সে নেচেছিলো ইন্দ্রের সভায়<br/>
বাংলার নদী মাঠ ভাঁটফুল ঘুঙুরের মতো তার কেঁদেছিলো পায়।				</p>
 </div><br><h2 id='lesson_88'>বাতাসে ধানের শব্দ শুনিয়াছি</h2><div aria-labelledby="ld-content-tab-16577" class="ld-tab-content ld-visible entry-content" id="ld-tab-content-16577" role="tabpanel" tabindex="0">
<p>				বাতাসে ধানের শব্দ শুনিয়াছি — ঝরিতেছে ধীরে ধীরে অপরাহ্নে ভরে;<br/>
সোনালি রোদের রঙ দেখিয়াছি — দেহের প্রথম কোন প্রেমের মতন<br/>
রূপ তার — এলোচুল ছড়ায়ে রেখেছ ঢেকে গূঢ় রূপ — আনারস বন;<br/>
ঘাস আমি দেখিয়াছি; দেখেছি সজনে ফুল চুপে চুপে পড়িতেছে ঝরে<br/>
মৃদু ঘাসে; শান্তি পায়; দেখেছি হলুদ পাখি বহুক্ষণ থাকে চুপ করে,<br/>
নির্জন আমের ডালে দুলে যায় — দুলে যায় — বাতাসের সাথে বহুক্ষণ,<br/>
শুধু কথা, গান নয় — নীরবতা রচিতেছে আমাদের সবার জীবন<br/>
বুঝিয়াছি; শুপুরীর সারিগুলো দিনরাত হাওয়ায় যে উঠিতেছে নড়ে,</p>
<p>দিনরাত কথা নয়, ক্ষীরের মতন ফুল বুকে ধরে, তাদের উৎসব<br/>
ফুরায় না; মাছরাঙাটির সাথী মরে গেছে — দুপুরের নিঃসঙ্গ বাতাসে<br/>
তবু ওই পাখিটির নীল লাল কমলা রঙের ডানা স্ফুট হয়ে ভাসে<br/>
আম নিম জামরুলে; প্রসন্ন প্রাণের স্রোত — অশ্রু নাই — প্রশ্ন নাই কিছু,<br/>
ঝিলমিল ডানা নিয়ে উড়ে যায় আকাশের থেকে দূর আকাশের পিছু,<br/>
চেয়ে দেখি ঘুম নাই — অশ্রু নাই — প্রশ্ন নাই বটফলগন্ধ মাখা ঘাসে।				</p>
 </div><br><h2 id='lesson_89'>ভিজে হয়ে আসে মেঘে এ দুপুর</h2><div aria-labelledby="ld-content-tab-16552" class="ld-tab-content ld-visible entry-content" id="ld-tab-content-16552" role="tabpanel" tabindex="0">
<p>				ভিজে হয়ে আসে মেঘে এ-দুপুর — চিল একা নদীটির পাশে<br/>
জারুল গাছের ডালে বসে বসে চেয়ে থাকে ওপারের দিকে;<br/>
পায়রা গিয়েছে উড়ে তবু চরে, খোপে তার; — শসাতাটিকে,<br/>
ছেড়ে গেছে মৌমাছি; — কালো মঘে জমিয়াছে মাঘের আকাশে,<br/>
মরা প্রজাতিটির পাখার নরম রেণু ফেলে দিয়ে ঘাসে<br/>
পিঁপড়েরা চলে যায়; — দুই দন্ড আম গাছে শালিখে — শালিখে<br/>
ঝুটোপুটি, কোলাহল — বউকথাকও আর রাঙা বউটিকে<br/>
ডাকে নাকো-হলুদ পাখনা তার কোন যেন কাঁঠালে পলাশে</p>
<p>হারায়েছে; বউ উঠানে নাই — প’ড়ে আছে একখানা ঢেঁকি;<br/>
ধান কে কুটবে বলো-কত দিন সে তো আর কোটে নাকো ধান,<br/>
রোদেও শুকাতে সে যে আসে নাকো চুল তার — করে নাকে স্নান<br/>
এ-পুকুরে — ভাঁড়ারে ধানের বীজ কলায়ে গিয়েছে তার দেখি,<br/>
তবুও সে আসে নাকে; আজ এ দুপুরে এসে খই ভাজিবে কি?<br/>
হে চিল, সোনালি চিল, রাঙা রাজকন্যা আর পাবে না কি প্রাণ?				</p>
 </div><br><h2 id='lesson_90'>এখানে আকাশ নীল</h2><div aria-labelledby="ld-content-tab-16588" class="ld-tab-content ld-visible entry-content" id="ld-tab-content-16588" role="tabpanel" tabindex="0">
<p>				এখানে আকাশ নীল—নীলাভ আকাশ জুড়ে সজিনার ফুল<br/>
ফুটে থাকে হিম শাদা—রং তার আশ্বিনের আলোর মতন;<br/>
আকন্দফুলের কালো ভীমরুল এইখানে করে গুঞ্জরণ<br/>
রৌদ্রের দুপুর ভ’রে;—বারবার রোদ তার সুচিক্বণ চুল<br/>
কাঁঠাল জামের বুকে নিঙড়ায়ে;—দহে বিলে চঞ্চল আঙুল<br/>
বুলায়ে বুলায়ে ফেরে এইখানে জাম লিচু কাঁঠালের বন,<br/>
ধনপতি, শ্রীমন্তের, বেহুলার, লহনার ছুঁয়েছে চরণ;<br/>
মেঠো পথে মিশে আছে কাক আর কোকিলের শরীরের ধূল,</p>
<p>কবেকার কোকিলের জানো কি তা? যখন মুকুন্দরাম, হায়,<br/>
লিখিতেছিলেন ব’সে দু’পহরে সাধের সে চন্ডিকামঙ্গল,<br/>
কোকিলের ডাক শুনে লেখা তাঁর বাধা পায়—থেমে থেমে যায়;—<br/>
অথবা বেহুলা একা যখন চলেছে ভেঙে গাঙুড়ের জল<br/>
সন্ধ্যার অন্ধকারে, ধানক্ষেতে, আমবনে, অস্পষ্ট শাখায়<br/>
কোকিলের ডাক শুনে চোখে তার ফুটেছিল কুয়াশা কেবল।</p>
 </div><br><h2 id='lesson_91'>এখানে ঘুঘুর ডাকে অপরাহ্নে</h2><div aria-labelledby="ld-content-tab-16558" class="ld-tab-content ld-visible entry-content" id="ld-tab-content-16558" role="tabpanel" tabindex="0">
<p>				এখানে ঘুঘুর ডাকে অপরাহ্নে শান্তি আসে মানুষের মনে;<br/>
এখানে সবুজ শাখা আঁকাবাঁকা হলুদ পাখিরে রাখে ঢেকে;<br/>
জামের আড়ালে সেই বউকথাকওটিরে যদি ফেল দেখে<br/>
একবার — একবার দু’পহর অপরাহ্নে যদি এই ঘুঘুর গুঞ্জনে<br/>
ধরা দাও — তাহলে অনন্তকাল থাকিতে যে হবে এই বনে;<br/>
মৌরির গন্ধমাখা ঘাসের শরীরে ক্লান্ত দেহটিরে রেখে<br/>
আশ্বিনের ক্ষেতঝরা কচি কচি শ্যামা পোকাদের কাছে ডেকে<br/>
রব আমি চকোরীর সাথে যেন চকোরের মতন মিলনে;</p>
<p>উঠানে কে রূপবতী খেলা করে — ছাড়ায়ে দিতেছে বুঝি ধান<br/>
শালিখের; ঘাস থেকে ঘাসে ঘাসে খুঁটে খুঁটে খেতেছে সে তাই;<br/>
হলুদ নরম পায়ে খয়েরি শালিখগুলো ডরিছে উঠান;<br/>
চেয়ে দ্যাখো সুন্দরীরে : গোরোচনা রূপ নিয়ে এসেছে কি রাই!<br/>
নীলনদে — গাঢ় রৌদ্রে — কবে আমি দেখিয়াছি — করেছিল স্নান — 				</p>
 </div><br><h2 id='lesson_92'>এখানে প্রাণের স্রোত আসে যায়</h2><div aria-labelledby="ld-content-tab-16565" class="ld-tab-content ld-visible entry-content" id="ld-tab-content-16565" role="tabpanel" tabindex="0">
<p>				এখানে প্রাণের স্রোত আসে যায় — সন্ধ্যায় ঘুমায় নীরবে<br/>
মাটির ভিটের ‘পরে — লেগে থাকে অন্ধকারে ধুলোর আঘ্রাণ<br/>
তাহাদের চোখে — মুখে; — কদমের ডালে পেঁচা কথা কবে —<br/>
কাঁঠালের ডাল থেকে হিজলের ডালে গিয়ে করিবে আহ্বান<br/>
সাপমাসী পোকাটিরে… সেই দিন আঁধারে উঠিবে নড়ে ধান<br/>
ইঁদুরের ঠোঁটে — চোখে; বাদুড়ের কালো ডানা করমচা পল্লবে</p>
<p>কুয়াশারে নিঙড়ায়ে উড়ে যাবে আরো দূর নীল কুয়াশায়,<br/>
কেউ তাহা দেখিবে না; — সেদিন এ পাড়াগাঁর পথের বিষ্ময়<br/>
দেখিতে পাবো না আর — ঘুমায়ে রহিবে সব; যেমন ঘুমায়<br/>
আজ রাতে মৃত যারা; যেমন হতেছে ঘুমে ক্ষয়<br/>
অশ্বত্থ ঝাউয়ের পাতা চুপে — চুপে আজ রাতে, হায়;<br/>
যেমন ঘুমায় মৃতা, — তাহার বুকের শাড়ি যেমন ঘুমায়।				</p>
 </div><br><h2 id='lesson_93'>কখন সোনার রোদ নিভে গেছে</h2><div aria-labelledby="ld-content-tab-16555" class="ld-tab-content ld-visible entry-content" id="ld-tab-content-16555" role="tabpanel" tabindex="0">
<p>				কখন সোনার রোদ নিভে গেছে — অবিরল শুপুরির সারি<br/>
আঁধারে যেতেছে ডুবে — প্রান্তরের পার থেকে গরম বাতাস<br/>
ক্ষুধিত চিলের মতো চৈত্রের এ অন্ধকার ফেলিতেছে শ্বাস;<br/>
কোন চৈত্রে চলে গেছে সেই মেয়ে — আসিবে না করে গেছে আড়ি :<br/>
ক্ষীরুই গাছের পাশে একাকী দঁড়ায়ে আজ বলিতে কি পারি<br/>
কোথাও সে নাই এই পৃথিবীতে তাহার শরীর থেকে শ্বাস<br/>
ঝরে গেছে বলে তারে ভুলে গেছে নক্ষত্রের অসীম আকাশ,<br/>
কোথাও সে নাই আর — পাব নাকো তারে কোনো পৃথিবী নিঙাড়ি?</p>
<p>এই মাঠে — এই ঘাসে ফল্‌সা এ-ক্ষীরুয়ে যে গন্ধ লেগে আছে<br/>
আজও তার যখন তুলিতে যাই ঢেঁকিশাক — দুপুরের রোদে<br/>
সর্ষের ক্ষেতের দিকে চেয়ে থাকি — অঘ্রাণে যে ধান ঝরিয়াছে<br/>
তাহার দু-এক গুচ্ছ তুলে নিই, চেয়ে দেখি নির্জন আমোদে<br/>
পৃথিবীর রাঙা রোদে চড়িতেছে আকাঙ্ক্ষায় চিনিচাঁপা গাছে —<br/>
জানি সে আমার কাছে আছে আজো — আজো সে আমার কাছে কাছে।				</p>
 </div><br><h2 id='lesson_94'>কত দিন ঘাসে আর মাঠে</h2><div aria-labelledby="ld-content-tab-413" class="ld-tab-content ld-visible entry-content" id="ld-tab-content-413" role="tabpanel" tabindex="0">
<p>				কত দিন ঘাসে আর মাঠে<br/>
আমার উৎসাহে প্রাণ কাটে<br/>
খড় খুঁটি—অশ্বথ্থের শুকনো পাতা চুপে উল্টাই<br/>
দু’একটা পোকা যদি পাই<br/>
আমারে চেনো না নাকি: আমি যে চড়াই।<br/>
কতদিন তোমাদের ভোরের উঠানে<br/>
দু’-একটা খই আর মুড়কির ঘ্রাণে<br/>
উড়ে আসি চুপে<br/>
দেখি কোনো রূপে<br/>
চাল ডাল ছোলা ক্ষুদ খুঁজে পাই কিনা<br/>
ঝুরঝুর ক’রে ফুল ফুরায় সজিনা<br/>
থুপ্‌ থুপ্‌ থুপ্‌ থুপ্‌—একাকী লাফাই<br/>
ঘুম নাই—চোখে ক্লান্তি নাই<br/>
থুপ্ থুপ্ থুপীর মতন<br/>
দেখিনি কি করি আহরণ<br/>
চিনি মিঠাইয়ের গুঁড়ি—মিশ্রির কণা<br/>
ছাতু আটা…কলসীর পাশে বুঝি নাচিছে খঞ্জনা!<br/>
আকাশে কতটা রোদ<br/>
তোমাদের এত কি আমোদ।<br/>
ছোট ছোট ছেলে আর মেয়েদের দল<br/>
উঠানে কিসের এত ভিড়<br/>
ছোট ছোট ছেলেমেয়ে—তোমাদের নরম শরীর<br/>
হাতে তবু পাটকেল—ঢিল ?<br/>
আমারে তাড়াও কেন? আমি বুঝি দাঁড়কাক চিল!<br/>
চীনেবাদামের খোসা শূন্য ঠোঙা এই শুধু চাই<br/>
আমি যে চড়াই।<br/>
যাই উড়ে যাই<br/>
জানালার পাশে<br/>
বোলতার চাক খুব বড়ো হয়ে আসে<br/>
হলদে বোলতা পাখি, ভাই<br/>
এসেছি চড়াই<br/>
এনেছি একটা কুটো আর এক খড়<br/>
এই নিয়ে ঘরের ভিতর<br/>
আমিও বানাবো এক ঘর<br/>
কি বলো তোমরা<br/>
ভাটের বনের থেকে এলে কি ভোমরা<br/>
মধু পেলে খুঁজে<br/>
সারাদিন একটুও ঘুমাইনি,—চোখ আসে বুজে<br/>
মাকড়শা, অন্ধকারে আছো তুমি মিশে<br/>
এখানে কার্ণিশে<br/>
আমারে ঘুমাতে দেবে ভাই<br/>
আমি যে চড়াই—<br/>
থাক ঘুম—যাই উড়ে যাই<br/>
আমি যে চড়াই।<br/>
ঘুম নাই—চোখে ক্লান্তি নাই<br/>
কাঠমল্লিকায়<br/>
কাঁঠালী শাখায়<br/>
করবীর বনে<br/>
হিজলের সনে<br/>
বেগুনের ভিড়ে<br/>
ঘাসের শরীরে<br/>
যাই—যাই—যাই<br/>
চাই—চাই—চাই<br/>
গাই—গাই—গাই<br/>
ঘুম নাই—নাই<br/>
আমি যে চড়াই।<br/>
তবু একদিন<br/>
যখন হলুদ তৃণ<br/>
ভ’রে আছে মাঠে<br/>
পাতায় শুকনো ডাঁটে<br/>
ভাসিছে কুয়াশা<br/>
দেখিলাম খানিকটা রোম<br/>
মাঠের কিনারে ঘাসে—নির্জন নরম<br/>
শিশিরে রয়েছে ডুবে—চোখ বুজে আছে<br/>
কেমন সহিষ্ণু ছায়া মুখের উপরে পড়িয়াছে<br/>
বহুক্ষণ আমারে থাকিতে বলে এইখানে<br/>
এই স্থির নীরবতা, এই করুণতা<br/>
মৃত্যুরে নিঃশেষ ক’রে দেয় নাকি: নক্ষত্রের সাথে কয় নাকি কথা ?<br/>
এর চেয়ে বেশি রূপ, বেশি রেখা, বেশি করুণতা<br/>
আর কে দেখাতে পারে<br/>
আকাশের নীল বুকে—অথবা এ ধুলোর আঁধারে।।</p>
<p>———————<br/>
বিকল্প পাঠ : ছত্র ৮ : ‘ধূসর স্তনের’ স্থানে ‘নরম শাড়ির’</p>
<p>[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]				</p>
 </div><br><h2 id='lesson_95'>কত ভোরে-দু’-পহরে</h2><div aria-labelledby="ld-content-tab-16587" class="ld-tab-content ld-visible entry-content" id="ld-tab-content-16587" role="tabpanel" tabindex="0">
<p>				কত ভোরে—দু’-পহরে – সন্ধ্যায় দেখি নীল শুপুরির বন<br/>
বাতাসে কাঁপিছে ধীরে;—খাঁচার শুকের মতো গাহিতেছে গান<br/>
কোন এক রাজকন্যা—পরনে ঘাসের শাড়ি—কালো চুলে ধান<br/>
বাংলার শালিধান—আঙিনায় ইহাদের করেছে বরণ,<br/>
হৃদয়ে জলের গন্ধ কন্যার—ঘুম নাই, নাইকো মরণ<br/>
তার আর কোনোদিন—পালঙ্কে সে শোয় নাকো, হয় নাকো স্লান,<br/>
লক্ষ্ণীপেঁচা শ্যামা আর শালিখের গানে তার জাগিতেছে প্রাণ-<br/>
সারাদিন—সারারাত বুকে ক’রে আছে তারে শুপুরির বন;</p>
<p>সকালে কাকের ডাকে আলো আসে, চেয়ে দেখি কালো দাঁড়কাক<br/>
সবুজ জঙ্গল ছেয়ে শুপুরির—শ্রীমন্তও দেখেছে এমন :<br/>
যখন ময়ূরপঙ্খী ভোরের সিন্ধুর মেঘে হয়েছে অবাক,<br/>
সুদূর প্রবাস থেকে ফিরে এসে বাংলার শুপুরির বন<br/>
দেখিয়াছে—অকস্মাৎ গাঢ় নীল : করুণ কাকের ক্লান্ত ডাক<br/>
শুনিয়াছে—সে কত শতাব্দী আগে ডেকেছিল তাহারা যখন।</p>
 </div><br><h2 id='lesson_96'>কতদিন তুমি আর আমি এসে এইখানে বসিয়াছি</h2><div aria-labelledby="ld-content-tab-16564" class="ld-tab-content ld-visible entry-content" id="ld-tab-content-16564" role="tabpanel" tabindex="0">
<p>				কতদিন তুমি আর আমি এসে এইখানে বসিয়াছি ঘরের ভিতর<br/>
খড়ের চালের নিচে, অন্ধকারে; — সন্ধ্যার ধূসর সজল<br/>
মৃদু হাত খেলিতেছে হিজল জামের ডালে — বাদুড় কেবল<br/>
করিতেছে আসা-যাওয়া আকাশের মৃদু পথে — ছিন্ন ভিজে খড়<br/>
বুকে নিয়ে সনকার মতো যেন পড়ে আছে নরম প্রান্তর;<br/>
বাঁকা চাঁদ চেয়ে আছে — কুয়াশায় গা ভাসায়ে দেয় অবিরল<br/>
নিঃশব্দ গুবরে পোকা — সাপমাসী — ধানী শ্যামাপোকাদের দল;<br/>
দিকে দিকে চালধোয়া গন্ধ মৃদু — ধূসর শাড়ির ক্ষীণ স্বর</p>
<p>শোনা যায় — মানুষের হৃদয়ের পুরোনো নীরব<br/>
বেদনার গন্ধ ভাসে — খড়ের চালের নিচে তুমি আর আমি<br/>
কতদিন মলিন আলোয় বসে দেখেছি বুঝেছি এই সব;<br/>
সময়ের হাত থেকে ছুটি পেয়ে স্বপনের গোধূলিতে নামি<br/>
খড়ের চালের নিচে মুখোমুখি বসে থেকে তুমি আর আমি<br/>
ধূসর আলোয় বসে কতদিন দেখেছি বুঝেছি এইসব।				</p>
 </div><br><h2 id='lesson_97'>কতদিন সন্ধ্যার অন্ধকারে</h2><div aria-labelledby="ld-content-tab-16562" class="ld-tab-content ld-visible entry-content" id="ld-tab-content-16562" role="tabpanel" tabindex="0">
<p>				কতদিন সন্ধ্যার অন্ধকারে মিলিয়াছি আমরা দুজনে;<br/>
আকাশ প্রদীপ জ্বেলে তখন কাহারা যেন কার্তিকের মাস<br/>
সাজায়েছে, — মাঠ থেকে গাজন গানের স্নান ধোঁয়াটে উচ্ছ্বাস<br/>
ভেসে আসে; ডানা তুলে সাপমাসী উড়ে যায় আপনার মনে<br/>
আকন্দ বনের দিকে; একদল দাঁড়কাক ম্লান গুঞ্জরণে<br/>
নাটার মতন রাঙা মেঘ নিঙড়ায়ে নিয়ে সন্ধ্যার আকাশ<br/>
দু’মুহূর্ত ভরে রাখে — তারপর মৌরির গন্ধমাখা ঘাস<br/>
পড়ে থাক: লক্ষ্মীপেঁচা ডাল থেকে ডালে শুধু উড়ে চলে বনে</p>
<p>আধো ফোটা জ্যোৎস্নায়; তখন ঘাসের পাশে কতদিন তুমি<br/>
হলুদ শাড়িটি বুকে অন্ধকারে ফিঙ্গার পাখনার মতো<br/>
বসেছ আমার কাছে এইখানে — আসিয়াছে শটিবন চুমি<br/>
গভীর আঁধার আরো — দেখিয়াছি বাদুড়ের মৃদু অবিরত<br/>
আসা — যাওয়া আমরা দুজনে বসে বলিয়াছি ছেঁড়াফাঁড়া কত<br/>
মাঠ ও চাঁদের কথা: ম্লান চোখে একদিন সব শুনেছ তো।				</p>
 </div><br><h2 id='lesson_98'>কেমন বৃষ্টি ঝরে</h2><div aria-labelledby="ld-content-tab-416" class="ld-tab-content ld-visible entry-content" id="ld-tab-content-416" role="tabpanel" tabindex="0">
<p>				কেমন বৃষ্টি ঝরে—মধুর বৃষ্টি ঝরে—ঘাসে যে বৃষ্টি ঝরে—রোদে যে বৃষ্টি ঝরে আজ<br/>
কেমন সবুজ পাতা—জামীর সবুজ আরও—ঘাস যে হাসির মতো—রোদ যে সোনার মতো ঘাসে<br/>
সোনার রেখার মতো—সোনার রিঙের মতো—রোদ যে মেঘের কোলে—তোমার গালের টোলে রোদ<br/>
তোমার চুলে যে রোদ—মেঘের মতন চুলে—তোমার চোখে যে রোদ—সেও যে মেঘের মতো চোখ<br/>
আকাশে সোনালি চিল পাখনা ছড়ায়ে কাঁদে—(এমন সোনালি চিল)—সোনালি রেণুর মতো ঝরিছে কান্না আহা, মিশরে শুনেছি যেন কবে<br/>
আকাশে এমন ছেঁড়া ময়লা মেঘের রাশ—পড়েছে তাদের ছায়া নীলের ঘোলা জলে নিঝুম পিরামিডে<br/>
এমনই সোনালি রোদ—সোনার থামের মতো—ঘিয়ের শিখার মতো রয়েছে আকাশ ছিঁড়ে তবু<br/>
কেঁদেছে সোনালি চিল এমনই আকাশ ঘুরে—শুনেছি মিশরে আমি হাজার হাজার যুগ আগে<br/>
তোমার চুলে যে রোদ—মেঘের মতন চুলে—তোমার চোখে যে রোদ—সেও যে মেঘের মতো চোখ<br/>
কেমন বৃষ্টি ঝরে—মধুর বৃষ্টি ঝরে—ঘাসে যে বৃষ্টি ঝরে—রোদে যে বৃষ্টি ঝরে আজ</p>
<p>———————<br/>
[সংযোজন<br/>
‘রূপসী বাংলা’র পাণ্ডুলিপি খাতার অন্যান্য কবিতা<br/>
১৯৮৪]</p>
 </div><br><h2 id='lesson_99'>কোথাও চলিয়া যাবো একদিন</h2><div aria-labelledby="ld-content-tab-16548" class="ld-tab-content ld-visible entry-content" id="ld-tab-content-16548" role="tabpanel" tabindex="0">
<p>				কোথাও চলিয়া যাবো একদিন;-তারপর রাত্রির আকাশ<br/>
অসংখ্য নক্ষত্র নিয়ে ঘুরে যাবে কতকাল জানিব না আমি;<br/>
জানিব না কতকাল উঠানে ঝরিবে এই হলুদ বাদামী<br/>
পাতাগুলো-মাদারের ডুমুরের-সোঁদা গন্ধ-বাংলার শ্বাস<br/>
বুকে নিয়ে তাহাদের;-জানিব না পরথুপী মধুকূপী ঘাস<br/>
কত কাল প্রান-রে ছড়ায়ে রবে- কাঁঠাল শাখার থেকে নামি<br/>
পাখনা ডলিবে পেচাঁ এই ঘাসে-বাংলার সবুজ বালামী<br/>
ধানী শাল পশমিনা বুকে তার -শরতের রোদের বিলাস</p>
<p>কতো কাল নিঙড়াবে;-আচলে নাটোর কথা ভুলে গিয়ে বুঝি<br/>
কিশোরের মুখে চেয়ে কিশোরী করিবে তার মৃদু মাথা নিচু;<br/>
আসন্ন সন্ধ্যার কাক-করুণ কাকের দল খোড়া নীড় খুঁজি<br/>
উড়ে যাবে;-দুপুরে ঘাসের বুকে সিদুরের মতো রাঙা লিচু<br/>
মুখে গুজে পড়ে রবে-আমিও ঘাসের বুকে রবো মুখ গুজি;<br/>
মৃদু কাঁকনের শব্দ-গোরোচনা জিনি রং চিনিব না কিছু-				</p>
 </div><br><h2 id='lesson_100'>কোথাও দেখিনি আহা এমন বিজন ঘাস</h2><div aria-labelledby="ld-content-tab-16536" class="ld-tab-content ld-visible entry-content" id="ld-tab-content-16536" role="tabpanel" tabindex="0">
<p>				কোথাও দেখিনি, আহা, এমন বিজন ঘাস – প্রান্তরের পারে<br/>
নরম বিমর্ষ চোখে চেয়ে আছে-নীল বুকে আছে তাহাদের<br/>
গঙ্গাফড়িঙের নীড়, কাঁচপোকা, প্রজাপতি, শ্যামাপোকা ঢের,<br/>
হিজলের ক্লান- পাতা,- বটের অজস্র ফল ঝরে বারে বারে<br/>
তাহাদের শ্যাম বুকে,-পাড়াগাঁর কিশোরেরা যখন কান্তারে<br/>
বেতের নরম ফল, নাটা ফল খেতে আসে, ধুন্দুল বীজের<br/>
খোঁজ করে ঘাসে ঘাসে-বক তাহা জানে নাকো, পায় নাকো টের<br/>
শালিখ খঞ্জনা তাহা; লক্ষ লক্ষ ঘাস এই নদীর দু’ধারে</p>
<p>নরম কান্তারে এই পাড়াগার বুকে শুয়ে সে কোন্‌ দিনের<br/>
কথা ভাবে; তখন এ জলসিড়ি শুকায়নি, মজেনি আকাশ,<br/>
বল্লাল সেনের ঘোড়া-ঘোড়ার কেশর ঘেরা ঘুঙুর জিনের<br/>
শব্দ হত এই পথে আরো আগে রাজপুত্র কতো দিন রাশ<br/>
টেনে টেনে এই পথে কি যেন খুঁজেছে, আহা হয়েছে উদাস,<br/>
আজ আর খোঁজাখুজি নাই কিছু- নাটাফলে মিটিতেছে আশ-				</p>
 </div><br></body></html>